<html>
<head>
<meta http-equiv="Content-Type" content="text/html; charset=UTF-8">
<title>黄帝内经太素</title>
<style type="text/css">
  p{font-size:12px;margin: 0;font-weight: normal;}
  h4{margin: 20px 0 0 0;font-size:14px;}
</style>
</head>
<body>
<!-- 修改方法 -->
<!--
  把所有的<p><strong>替换成\n<h4>
  把所有的</strong></p>替换成</h4>\n
  把所有的</p><p>替换成&nbsp;&nbsp;
-->
<!-- 1 -->
<h1>卷第一摄生之一（佚）</h1>
<p>卷第一题目佚，今据第二卷题目“摄生之二”，谨拟作“摄生之一”。</p>
<!-- 1 -->
<h1>卷第二摄生之二（卷末缺）</h1>
<h2>顺养</h2>
<p>平按：此篇自篇首至“不至邪僻”，见《灵枢》卷六第二十九《师传篇》；自“夫治民”至“不致邪僻”，见《甲乙经》卷六第二。自“久视伤血”至“久所病也”，见《灵枢》卷十二第七十八《九针论》，又见《素问》卷七第二十三《宣明五气篇》。自“春三月”至末，见《素问》卷一第二《四气②调神大论》，又见《甲乙经》卷一第二。&nbsp;&nbsp;②“四气”，萧本误作“四时”，今据《素问》改。</p>

<h4>黄帝曰：余闻先师有所心藏，弗着于方。余愿闻而藏之，则而行之，</h4>
<p>先师心藏，比斲轮之巧，不可□□，遂不着于方也。又上古未有文着□□□暮代也，非文不传，故请方传之，藏而则之。&nbsp;&nbsp;平按：“有所心藏”，“所”字原缺；“之，则而行”四字原缺。谨依《灵枢》补入。注“斲轮之巧”，袁刻“巧”误作“功”；“不可”下，原缺二字；“暮代”上，原缺三字。袁刻不缺。谨依原钞，以存真相。</p>
<h4>上以治民，下以治身，</h4>
<p>先人后己，大圣之情也。</p>
<h4>使百姓无病，上下和亲，德泽下流，</h4>
<p>理国之意。</p>
<h4>子孙无忧，</h4>
<p>理家之意。</p>
<h4>传于后世，无有终时，可得闻乎？</h4>
<p>言其益远。&nbsp;&nbsp;平按：“终时”，别本作“终始”。</p>
<h4>岐伯曰：远乎哉问！夫治民与治自，治彼与治此，治小与治大，治国与治家，未有逆而能治者也，夫唯顺而已矣。</h4>
<p>人之与己、彼此、大小①、国家②八者，守之取全，循之取美，须顺道德阴阳物理，故顺之者吉，逆之者凶，斯乃天之道。&nbsp;&nbsp;平按：“岐”，《素问》、《灵枢》均作“歧”，下同，不再举。“治自”，别本作“治身”，《灵枢》、《甲乙经》均作“自治”。&nbsp;&nbsp;①“大小”，仁和寺本作“少大”，“少”字旁注一“小”字。&nbsp;&nbsp;②“国家”，仁和寺本作“家国”。</p>
<h4>顺者，非独阴阳脉论气之逆顺也，百姓人民，皆欲顺其志也。</h4>
<p>非独阴阳之道、十二经脉、营卫之气有逆有顺，百姓之情皆不可逆，是以顺之有吉也，故曰圣人无常心，以百姓为心也。志，愿也。</p>
<h4>黄帝曰：顺之奈何？岐伯曰：入国问俗，入家问讳，上堂问礼，临病人问所便。</h4>
<p>夫为国为家为身之道，各有其理，不循其理而欲正之身者，未之有也。所以并须问者，欲各知其理而顺之也。俗、讳、礼、便，人之理也；阴阳四时，天地之理也；存生之道，阙一不可，故常问之也。便，宜也。谓问病人寒热等病，量其所宜，随顺调之，故问所便者也。&nbsp;&nbsp;平按：自上节“顺者”至本节“岐伯曰”，《甲乙经》无此文。注“其理”，二“理”字袁刻均作“礼”；“所便”下，原钞本有“者”字，袁刻无。</p>
<h4>黄帝曰：便病人奈何？</h4>
<p>言何方而知其所便也。&nbsp;&nbsp;平按：《甲乙经》“病”下无“人”字。</p>
<h4>岐伯曰：夫人中热消瘅则便寒，寒中之属则便热。</h4>
<p>中，肠胃中也。肠胃中热，多消饮食，即消瘅病也。瘅，热也，音丹。热中宜以寒调，寒中宜以热调，解其便也。&nbsp;&nbsp;平按：“夫人”，“人”字《灵枢》、《甲乙经》均无。注“瘅病”下原有“也”字，“寒调”上原有“以”字，袁刻均无，谨依原钞本补入。</p>
<h4>胃中热则消谷，令人悬心善饥，脐以上皮热；</h4>
<p>自此以下，广言热中、寒中之状。胃中热以消谷，虚以喜饥，胃在脐上，胃中食气上薰，故皮热也。</p>
<h4>肠中热则出黄如糜，脐以下皮寒。</h4>
<p>阳上阴下，胃热肠冷，自是常理。今胃中虽热，不可过热，过热乖常。肠中虽冷，不可不和，不和则多热出黄。肠冷多热不通，故脐下皮寒也。&nbsp;&nbsp;平按：“糜”下，《甲乙经》有“色”字。“脐”，《灵枢》、《甲乙经》均作“脐”，上同。</p>
<h4>胃中寒则</strong>□<strong>胀，肠中寒则肠鸣飧泄。</h4>
<p>叱邻反，张起也。飧，音孙，谓食不消，下泄如水和饭也。冷气不下，故多胀。肠中冷而气转，故肠鸣也。&nbsp;&nbsp;平按：“□”，《灵枢》作“腹”；《甲乙经》作“填”。</p>
<h4>胃中寒，肠中热，则胀且泄；</h4>
<p>以上肠胃俱热俱寒，此乃胃寒肠热俱下时也。胀是胃寒，泄是肠热，肠中不可热，令热则肠中不和，故胀且泄也。&nbsp;&nbsp;平按：“胀”下，《灵枢》有“而”字。注“令热”，袁刻作“今热”。</p>
<h4>胃中热，肠中寒，则疾饥，少腹痛。</h4>
<p>此胃热肠寒俱时，胃热故疾饥，肠寒故腹痛也。&nbsp;&nbsp;平按：“痛”下，《灵枢》、《甲乙经》均有“胀”字。</p>
<h4>黄帝曰：胃欲寒饮，肠欲热饮，两者相逆，便之奈何？且夫王公大人血食之君，骄恣从欲轻人，而无能禁之，禁之则逆其志，顺之则加其病，便之奈何？治之何先？</h4>
<p>胃中常热，故欲沧沧而饮，肠中恒冷，故欲灼灼而食，寒热乖和则损于性命。若从欲则加病，逆志则生怒，二者不兼，故以先为问也。&nbsp;&nbsp;平按：“寒饮”，《灵枢》作“饥”。</p>
<h4>岐伯曰：人之情，莫不恶死而乐生，告之以其驭，语之以其道，示以其所便，开之以其所苦，虽有无道之人，恶有不听令者乎？</h4>
<p>正可逆志以取其所乐，不可顺欲而致其所苦，故以道语之，无理不听也。&nbsp;&nbsp;平按：《灵枢》“驭”作“败”；“其道”作“其善”；“示以其所便”作“道之以其所便”；“听令者乎”作“听者乎”。注“理”字疑衍，袁刻无。</p>
<h4>黄帝曰：治之奈何？岐伯曰：春夏先治其标，后治其本；秋冬先治其本，后治其标。</h4>
<p>本，谓根与本也。标，末也，方昭反，谓枝与叶也。春夏之时，万物之气上升，在标；秋冬之时，万物之气下流，在本。候病所在，以行疗法，故春夏取标，秋冬取本也。</p>
<h4>黄帝曰：便其相逆者奈何？</h4>
<p>谓适于口则害于身，违其心而利于体者，奈何？&nbsp;&nbsp;平按：《甲乙经》“相逆”作“先逆”。</p>
<h4>岐伯曰：便此者，食饮衣服，亦欲适寒温，寒无凄凄，暑无出汗，食饮者热毋灼灼，寒毋沧沧。</h4>
<p>沧沧，寒也，音仓。寒无凄等，谓调衣服也；热毋灼等，谓调食饮也。皆逆其所便也。&nbsp;&nbsp;平按：“凄凄”《灵枢》、《甲乙经》均作“凄沧”。</p>
<h4>寒温中适，故气将持，乃不致邪僻。</h4>
<p>五脏之中和适，则其真气内守，外邪不入，病无由生。&nbsp;&nbsp;平按：“将持”《甲乙经》作“搏持”。</p>
<h4>久视伤血，</h4>
<p>夫为劳者，必内有所损，然后血等有伤。役心注目于色，久则伤心，心主于血，故久视伤血。&nbsp;&nbsp;平按：注“役心”，“役”字别本作“侵”。</p>
<h4>久卧伤气，</h4>
<p>人卧则肺气出难，故久卧伤肺，肺伤则气伤也。</p>
<h4>久坐伤肉，</h4>
<p>人久静坐，脾则不动，不动不使，故久坐伤脾，脾伤则肉伤也。</p>
<h4>久立伤骨，</h4>
<p>人之久立，则腰肾劳损，肾以主骨，故骨髓伤也。</p>
<h4>久行伤筋，此久所病也。①</h4>
<p>人之久行，则肝胆劳损，肝伤则筋伤也。&nbsp;&nbsp;平按：“此久所病也”《灵枢》作“此五久劳所病也”。&nbsp;&nbsp;①“此久所病也”，萧本另起一段，今据仁和寺本改。</p>
<h4>春三月，此谓发陈，</h4>
<p>陈，旧也。言春三月，草木旧根、旧子皆发生也。</p>
<h4>天地俱生，万物以荣，</h4>
<p>天之父也，降之以德；地之母也，资之以气。德之与气俱能生也，物因德气，英华开发也。</p>
<h4>夜卧蚤起，</h4>
<p>春之三月主胆，肝之腑足少阳用事，阴消阳息。故养阳者，至夜则卧，顺阴消也。“蚤”字，古“早”字。旦而起，顺阳息也。&nbsp;&nbsp;平按：“蚤”，《素问》、《巢氏病源》均作“早”。注“主胆，肝之腑”袁刻作“主肝，胆之腑”。谨按：“主胆”二字为句，“肝之腑”三字为句，胆为足少阳经，与足厥阴经肝经为表里，于义既足，玩下文“小肠，心之腑”注自明。</p>
<h4>广步于庭，被发缓形，以使志生，</h4>
<p>广步于庭，劳以使志也。被发缓形，逸以使志也。劳逸处中，和而生也。故其和者，是以内摄生者也。</p>
<h4>生而勿杀，予而勿夺，赏而勿罚，此春气之应也，养生之道也。</h4>
<p>生、予、赏者，顺少阳也；杀、夺、罚者②逆少阳也。故顺、成、和，则外摄生也。内外和顺，春之应也。斯之顺者，为身为国养生道也。&nbsp;&nbsp;平按：《素问》“应”下无“也”&nbsp;&nbsp;②“者”字后，仁和寺本衍一“也”字。</p>
<h4>逆则伤于肝，夏为寒为变，奉生长者少。</h4>
<p>肝气在春，故晚卧形晚起，逸体急形，杀夺罚者，皆逆少阳也。故其为身者，逆即伤肝，夏为伤寒热病变也。其为国也，霜雹风寒灾害变也。春时内外伤者，奉夏生长之道不足也。&nbsp;&nbsp;平按：《素问》“逆则伤于肝”作“逆之则伤肝”；“夏为寒为变”作“夏为寒变”；&nbsp;&nbsp;“奉”下无“生”字。《巢氏病源》“夏”字下有“变”字，“寒”下无“为变”二字。注“晚卧”下“形”字，恐衍文，袁刻无。</p>
<h4>夏三月，此谓蕃秀，</h4>
<p>蕃，伐元反，茂也。夏三月时，万物蕃滋茂秀，增长者也。</p>
<h4>天地气交，万物英实，</h4>
<p>阴阳气和，故物英华而盛实也。&nbsp;&nbsp;平按：《素问》“英”作“华”。</p>
<h4>晚卧蚤起，</h4>
<p>夏之三月主小肠，心之腑手太阳用事，阴虚阳盈。故养阳者，多起少卧也。晚卧以顺阴虚，蚤起以顺阳盈实也。&nbsp;&nbsp;平按：《素问》“晚”作“夜”。</p>
<h4>无厌于日，使志无怒，</h4>
<p>日者为阳，故不可厌之。怒者为阴，故使志无怒之。</p>
<h4>使英成秀，使气得洩，</h4>
<p>使物华皆得秀长，使身开腠气得通泄也。&nbsp;&nbsp;平按：《素问》“英”上有“华”字，“洩”作“泄”，下同，不再举。</p>
<h4>若所爱在外，此夏气之应也，养生之道也。</h4>
<p>内者为阴，外者为阳，诸有所爱，皆欲在阳，此之行者，应太阳之气，养生之道也。&nbsp;&nbsp;平按：《素问》“应”下无“也”字；“生”作“长”。《巢氏病源》同。</p>
<h4>逆之则伤心，秋为痎疟，则奉收者少，冬至重病。</h4>
<p>蚤卧晚起，厌日生怒，伤英不秀，壅气在内，皆逆太阳气也。故夏为逆者，则伤乎心，秋为痎疟，奉秋收之道不足，得冬之气，成热中病重也。&nbsp;&nbsp;平按：《素问》“奉”上无“则”字。《巢氏病源》无“则奉收者少，冬至重病”二句。</p>
<h4>秋三月，此谓容平，</h4>
<p>夏气盛长，至秋也，不盛不长，以结其实，故曰容平也。</p>
<h4>天气以急，地气以明，</h4>
<p>天气急者，风清气凉也；地气明者，山川景净也。</p>
<h4>蚤卧蚤起，与鸡俱兴，</h4>
<p>秋之三月，主肺脏，手太阴用事，阳消阴息。故养阴者与鸡俱卧，顺阴息也；与鸡俱起，顺阳消也。</p>
<h4>使志安宁，以缓秋形，</h4>
<p>春之缓者，缓于紧急；秋之缓者，缓于滋盛。故宁志以缓形。&nbsp;&nbsp;平按：《素问》“形”作“刑”。</p>
<h4>收敛神气，使秋气平，</h4>
<p>夏日之时，神气洪散，故收敛顺秋之气，使之和平也。&nbsp;&nbsp;平按：注“洪”，袁刻作“涣”。</p>
<h4>无外其志，使肺气精，此秋气之应也，养收之道也。</h4>
<p>摄志存阴，使肺气之无杂，此应秋气，养阴之道也。&nbsp;&nbsp;平按：《素问》“精”作“清”；“应”下无“也”字。《巢氏病源》同。</p>
<h4>逆之则伤肺，冬为飧泄，则奉养者少。</h4>
<p>晚卧晚起，志不宁者，秋时以逆太阴气，秋即伤肺，至冬飧泄，奉冬养之道少也。&nbsp;&nbsp;平按：《素问》“奉养”作“奉藏”。《巢氏病源》无“则奉养者少”句。</p>
<h4>冬三月，此谓气闭藏，</h4>
<p>阴气外闭，阳气内藏。&nbsp;&nbsp;平按：《素问》无“气”字。《巢氏病源》同。</p>
<h4>水冰地坼，</h4>
<p>敕白反，分也。</p>
<h4>毋扰于阳，</h4>
<p>言居阴分，故毋扰阳。&nbsp;&nbsp;平按：“于”《素问》作“乎”。</p>
<h4>蚤卧晚起，</h4>
<p>冬之三月，主肾脏，足少阴用事，阳虚阴盈。故养阴者，多卧少起。蚤卧顺阳虚，晚起顺阴盈也。</p>
<h4>必待日光，使志若伏匿，</h4>
<p>伏匿，静也。卧尽阴分，使志静也。&nbsp;&nbsp;平按：《素问》“匿”上有“若”字。</p>
<h4>若有私意，若已有德，去寒就温，</h4>
<p>言十一月，阴去阳来，故养阴者，凡有私意，诸有所得，与阴俱去，顺阳而来，无相扰也。&nbsp;&nbsp;平按：“有德”《素问》、《巢氏病源》均作“有得”，玩本注亦作“得”，恐系传写之讹。</p>
<h4>毋泄皮肤，使气不极，此冬气之应也，养藏之道也。</h4>
<p>闭诸腠理，使气不泄极也，斯之行者，应冬肾气，养阴之道也。&nbsp;&nbsp;平按：《素问》“不极”作“亟夺”。</p>
<h4>逆之则伤肾，春为痿厥，则奉生少也。</h4>
<p>早起晚卧，不待日光，志气外泄，冬为逆者，伤肾痿厥，奉春养生之道少也。痿厥，不能行也，一曰偏枯也，于危反。&nbsp;&nbsp;平按：《素问》“则奉生少也”作“奉生者少”。</p>
<h4>天气清静，光明者也，</h4>
<p>天道之气，清虚不可见，安静不可为，故得三光七耀光明者也。玄元皇帝曰：虚静者，天之明也。&nbsp;&nbsp;平按：“静”，顾本《素问》作“净”，赵府本仍作“静”。</p>
<h4>藏德不上故不下。</h4>
<p>天设日月，列星辰，张四时，调阴阳，日以曝之，夜以息之，风以干之，雨露濡之。其生物也，莫见其所养而物长；其所杀也，莫见其所丧而物亡。此谓天道藏德不上故不下者也。圣人象之，其起福也，不见其所以而福起；其除祸也，不见其所由而祸除。则圣人藏德不上故不下也。玄元皇帝曰：上德不德，是以有德。即其事也。&nbsp;&nbsp;平按：《素问》“上”作“止”。新校正云：“别本亦作上。”</p>
<h4>上下则日月不明，</h4>
<p>君上情在，于己有私，修德遂不为德。玄元皇①帝曰：下德不失德，是以无德。君之无德，则令日月薄蚀，三光不明也。&nbsp;&nbsp;平按：《素问》“上下”作“天明”。</p>
<h4>邪害空窍，</h4>
<p>空窍，谓三百六十五穴也。君不修德和阳气者，则疵疠贼风，入人空窍，伤害人也。</p>
<h4>阳气闭塞，地气冒明，</h4>
<p>阳气失和，故令阴气冒复三光。&nbsp;&nbsp;平按：两“气”字下，《素问》均有“者”字。</p>
<h4>云露不精，则上应甘露不下，</h4>
<p>阴气失和，致令云露无润泽之精，无德应天，遂使甘露不降，阴阳不和也。言白露者，恐后代字误也。&nbsp;&nbsp;平按：《素问》“云露”作“云雾”；“甘露”作“白露”。</p>
<h4>交通不表万物命，故不施。</h4>
<p>阴阳不得交通，则一中分命，无由布表生于万物，德泽不露，故曰不施也。</p>
<h4>不施，则名木多死，恶气发，风雨不节，甘露不下则菀槁不荣，贼风数至，暴雨数起，天地四时不相保，乃道相失则未央绝灭。</h4>
<p>盗夸之君，德不施布，祸及昆虫，灾延草木，其有八种：一者名木多死，谓名好草木不黄而落；二者恶气发，谓毒气疵疠流行于国；三者风雨不节，谓风不时而起，云不族而雨；四者甘露不下，谓和液无施。“菀槁”当为“宛槁”。宛，痿死。槁，枯也，于阮反。陈根旧枝死不荣茂。五者，贼风数至，谓风从冲上来，破屋折木，先有虚者被克而死。六者，暴雨数起，谓骤疾之雨，伤诸苗稼。七者天地四时不相保，谓阴阳乖缪，寒暑无节。八者，失道未央绝灭。未央者，久也。言盗夸之君，绝灭方久也。&nbsp;&nbsp;平按：《素问》“恶气发”作“恶气不发”；“甘露”作“白露”；“乃道”作“与道”。</p>
<h4>唯圣人顺之，故身无奇疾，万物不失，生气不竭。</h4>
<p>唯圣人顺天，藏德不止，故有三德：一者，身无奇疾，奇异邪气不及于身也；二者，万物不失，泽及昆虫，恩沾草木，各得生长也；三者，生气不竭。生气，和气也。和气不竭，致令云露精润，甘露时降也。&nbsp;&nbsp;平按：《素问》“顺”作“从”；“疾”作“病”。</p>
<h4>逆春气，则少阳不生，而肝气内变。</h4>
<p>少阳，足少阳胆腑脉，为外也。肝脏为阴，在内也。故腑气不生，脏气变也。</p>
<h4>逆夏气，则太阳不长，心气内洞。</h4>
<p>太阳，手太阳小肠腑脉，在外也。心脏为阴，居内也。故腑气不生，脏气内洞。洞，疾流泄也。</p>
<h4>逆秋气，则太阴不收，肺气焦漏。</h4>
<p>太阴，手太阴肺之脉也。腠理毫毛受邪，入于经络，则脉不收聚，深入至脏，故肺气焦漏。焦，热也。漏，泄也。&nbsp;&nbsp;平按：“焦漏”《素问》作“焦满”。新校正云：“焦满，全元起本作进满，《甲乙经》、《太素》作焦满。”玩本注：焦，热也。漏，泄也。若作“满”，于“泄”字义不合，仍从原钞本作“焦漏”为是。&nbsp;&nbsp;</p>
<h4>逆冬气，则少阴不藏，肾气浊沉。</h4>
<p>少阴，足少阴肾之脉也。少阴受邪，不藏能静，深入至藏，故肾气浊沉，不能营也。&nbsp;&nbsp;平按：“浊沉”《素问》作“独沉”。新校正云：“详独沉《太素》作沉浊。”与此亦异。《甲乙经》作“浊沉”，同此。</p>
<h4>失四时阴阳者，失万物之根也。</h4>
<p>阴阳四时，万物之本也。人君违其本，故万物失其根。&nbsp;&nbsp;平按：《素问》作：“夫四时阴阳者，万物之根本也。”</p>
<h4>是以圣人春夏养阳，秋冬养阴，以顺其根，故与万物沉浮于生长之门。</h4>
<p>圣人与万物俱浮，即春夏养阳也；与万物俱沉，即秋冬养阴也。与万物沉浮以为养者，志在生长之门也。&nbsp;&nbsp;平按：“顺”《素问》作“从”，下同。</p>
<h4>逆其根，则伐其本，坏其真。</h4>
<p>逆四时之根者，则伐阴阳之本也，坏至真之道也。</p>
<h4>故阴阳四时者，万物之终始也，死生之本也，逆之则灾害生，顺之则奇疾不起，是谓得道。</h4>
<p>阴为万物终始之本也，阳为万物始生之源也。逆之则灾害生，入于死地也；顺之则奇疾除，得长生之道也。&nbsp;&nbsp;平按：《甲乙经》无“四时”二字。《素问》“奇疾”作“苛疾”。</p>
<h4>道者，圣人行之，愚者佩之。</h4>
<p>圣人得道之言，行之于身，宝之于心腑也；愚者得道之章，佩之于衣裳，宝之于名利也。</p>
<h4>顺阴阳则生，逆之则死，顺之则治，逆之则乱。</h4>
<p>生死在身，理乱在国。</p>
<h4>反顺为逆，是谓内格。</h4>
<p>不顺四时之养身，内有关格之病也。</p>
<h4>是故，圣人不治已病治未病，不治已乱治未乱，此之谓也。夫病已成形而后药之，乱成而后治之，譬犹渴而穿井，斗而铸兵，亦不晚乎！</h4>
<p>身病国乱，未有毫微而行道者，古之圣人也。病乱已微而散之者，贤人之道也。病乱已成而后理之者，众人之失也，理之无益，故以穿井铸兵无救之失以譬之也。&nbsp;&nbsp;平按：《素问》“病已成”下无“形”字；“乱”下有“已”字；“铸兵”作“铸锥”，“亦不晚乎”作“不亦晚乎”。</p>
<p>&nbsp;</p>



<h2>六气</h2>
<p>平按：此篇见《灵枢》卷六第三十《决气篇》，又见《甲乙经》卷一第十二。</p>
<h4>黄帝曰：余闻人有精、气、津、液、血、脉，余意以为一气耳，今乃辨为六名，余不知其所以，愿闻何谓精？</h4>
<p>一气者，真气也。真气在人，分一以为六别，故惑其义也。&nbsp;&nbsp;平按：《灵枢》“所以”下有“然”字；无“愿闻何谓精”句。</p>
<h4>岐伯曰：两神相薄，合而成形，常先身生，是谓精。</h4>
<p>但精及津、液，与气异名同类，故皆称气耳。雄雌二灵之别，故曰两神。阴阳二神相得，故谓之薄。和为一质，故曰成形。此先于身生，谓之为精也。&nbsp;&nbsp;平按：“薄”《灵枢》、《甲乙经》均作“搏”。</p>
<h4>何谓气？</h4>
<p>下焦如渎，谓之津液。中焦如沤，谓之为营血。上焦如雾，为卫称气，未知所由。&nbsp;&nbsp;平按：《甲乙经》无“何谓气，岐伯曰”六字。</p>
<h4>岐伯曰：上焦开发，宣五谷味，熏肤熏肉，充身泽毛，若雾露之溉，是谓气。</h4>
<p>上焦开发，宣扬五谷之味，薰于肤肉，充身泽毛，若雾露之溉万物，故谓之气，即卫气也。&nbsp;&nbsp;平按：《灵枢》、《甲乙经》均无“熏肉”二字。</p>
<h4>何谓津？岐伯曰：腠理发泄，汗出腠理，是谓津。</h4>
<p>腠理所泄之汗，称之为津。&nbsp;&nbsp;平按：“汗出腠理”《灵枢》作“汗出溱溱”。</p>
<h4>何谓液？岐伯曰：谷气满，淖泽注于骨，骨属屈伸，光泽补益脑髓，皮肤润泽，是谓液。</h4>
<p>淖，□卓反，濡润也。通而言之，小便、汗等，皆称津液；今别骨节中汁为液，故余名津也。五谷之精膏，注于诸骨节中，其汁淖泽，因屈伸之动，流汁上补于脑，下补诸髓，旁益皮肤，令其润泽，称之为液。&nbsp;&nbsp;平按：“谷气满”《灵枢》、《甲乙经》作“谷入气满”；“光泽”《灵枢》作“泄泽”，《甲乙经》作“出泄”。</p>
<h4>何谓血？岐伯曰：中焦受血于汁，变化而赤，是谓血。</h4>
<p>五谷精汁在于中焦，注手太阴脉中，变赤循脉而行，以奉生身，谓之为血也。&nbsp;&nbsp;平按：“中焦受血于汁”《灵枢》作“中焦受气取汁”，《甲乙经》作“中焦受汁”。</p>
<h4>何谓脉？岐伯曰：壅遏营气，令毋所避，是谓脉。</h4>
<p>盛壅营血之气，日夜营身五十周，不令避散，故谓之脉也。&nbsp;&nbsp;平按：《甲乙经》“壅”作“拥”。</p>
<h4>黄帝曰：六气者，有余不足，气之多少，脑髓之虚实，血脉之清浊，何以知之？</h4>
<p>六气之中，有余不足，总问也。脑髓等别问，取其所知也。&nbsp;&nbsp;平按：注“取”，别本作“求”。</p>
<h4>岐伯曰：精脱者，耳聋；</h4>
<p>肾以主耳，故精脱则耳聋。</p>
<h4>气脱者，目不明；</h4>
<p>五脏精气为目，故气脱则目闇。</p>
<h4>津脱则腠理开，汗大泄；</h4>
<p>前之二脱，言脱所由，故有脱也。以下三脱，直著其脱状，故津脱，腠理开、汗泄为状。</p>
<h4>液脱者，骨属屈伸不利，色夭，脑髓消，胻痠，耳数鸣；</h4>
<p>骨节相属之处无液，故屈伸不利。无液润泽皮毛，故色夭。脑髓无补，故脑髓消、胻痠、耳鸣。胻，衡孟反。&nbsp;&nbsp;平按：《甲乙经》“骨属”作“骨痹”。《灵枢》“胻”作“胫”。</p>
<h4>血脱者，色白，夭然不泽，其脉空虚，此其候也。</h4>
<p>以无血，故色白。无血润肤，故不泽。脉中无血，故空虚。以为不足，虚之状也。&nbsp;&nbsp;平按：“不泽”下《甲乙经》有“脉脱者”三字。</p>
<h4>黄帝曰：六气者，贵贱何如？岐伯曰：六气者，各有部主也，其贵贱善恶可为常主，然五谷与为大海。</h4>
<p>六气有部有主，有贵有贱，有善有恶，人之所受，各有其常，皆以五谷为生成大海者也。&nbsp;&nbsp;平按：“与为大海”《灵枢》、《甲乙经》均作“与胃为大海也”。</p>
<p>&nbsp;</p>

<h2>九气</h2>
<p>平按：此篇见《素问》卷十一第三十九《举痛论篇》，又见《甲乙经》卷一第一。</p>
<h4>黄帝曰：余闻百病生于气也，怒则气上，喜则气缓，悲则气消，恐则气下，寒则气收聚，炅则腠理开气泄，忧则气乱，劳则气耗，思则气结，九气不同，何病之生？</h4>
<p>炅，音桂，热也。人之生病，莫不内因怒、喜、思、忧、恐等五志，外因阴阳寒暑，以发于气而生百病。所以善摄生者，内除喜怒，外避寒暑，故无道夭，遂得长生久视者也。&nbsp;&nbsp;若纵志放情，怒以气上伤魂，魂伤肝伤也。若喜气缓伤神，神伤心伤也。若忧悲气消，亦伤于魂，魂伤肝伤也。恐以气下则伤志，志伤肾伤也。若多寒则气收聚，内伤于肺也。若多热腠理开泄，内伤于心也。忧则气乱伤魄，魄伤则肺伤也。若多劳气耗，则伤于肾。思以气结伤意，意伤则脾伤也。五脏既伤，各至不胜时则致死也，皆由九邪生于九气，所生之病也。&nbsp;&nbsp;平按：《素问》“余闻”作“余知”；“气收”下无“聚”字“气泄”上无“腠理开”三字；“忧”作“惊”。新校正云：“按《太素》惊作忧。”与此正合。又注“伤魄”、“魄伤”二“魄”字，原钞作“魂”，原校作“魄”。按经文云：“肺藏气，气舍魄”。又云：“肺在志为忧。”作“伤魄”亦合。</p>
<h4>岐伯曰：怒则气逆，甚则欧血及食而气逆上也。</h4>
<p>因引气而上，故气逆。怒甚气逆，则致欧血及食气逆上也。&nbsp;&nbsp;平按：“食而气逆”《素问》作“飧泄”。按新校正云：“按《甲乙经》、《太素》作食而气逆。”与此正合。</p>
<h4>喜则气和志达，营卫行通利，故气缓焉。</h4>
<p>喜则气和志达，营卫行利，故气缓为病也。&nbsp;&nbsp;平按：“通”上《素问》、《甲乙经》均无“行”字。</p>
<h4>悲则心系急，肺布叶举，两焦不通，营卫不散，热气在中，故气消。</h4>
<p>肝脉上入颃颡，连目系；肢者，从肝别贯膈，上注肺。肺以主悲，中上两焦在于心肺，悲气聚于肺，叶举心系急，营卫之气在心肺，聚而不散，神归不移，所以热而气消虚也。&nbsp;&nbsp;平按：《素问》“两焦不通”作“而上焦不通”。新校正云：“按《甲乙经》、《太素》作两焦不通。”与此正合。又王注释“布叶”，谓“布盖之大叶”，新校正疑非是，复引全元起云：“悲则损于心，心系急则动于肺，肺气系诸经，逆故肺布而叶举。安得谓肺布为肺布盖之大叶？”据此，则全注与本注意合。</p>
<h4>恐则精却，却则上焦闭，闭则气还，还则下焦胀，故气不行。</h4>
<p>虽命门藏精，通名为肾，脉起肾，上贯肝膈，入肺中；肢者，从肺络心，注胸中。故人惊恐，其精却缩。上焦起胃口上，上焦既闭不通，则气不得上，还于下焦，下焦胀满，气不得行。&nbsp;&nbsp;平按：“精却”《甲乙经》作“神却”。又《素问》新校正云：“气不行，当作气下行。”玩本注，仍当作“气不行”。</p>
<h4>热则腠理开，营卫通，故汗大泄。</h4>
<p>气不得行，或因热而腠理开，营卫外通，汗大泄也。&nbsp;&nbsp;平按：《素问》、《甲乙经》“热”作“炅”。《素问》“故汗大泄”作“汗大泄，故气泄。”</p>
<h4>寒则腠理闭，气不行，故气收聚。</h4>
<p>因营卫不通，遇寒则腠理闭塞，则气聚为病也。&nbsp;&nbsp;平按：“寒则腠理闭”，《甲乙经》无此三句，《素问》在“炅则腠理开”三句之前。“聚”《素问》作“矣”。</p>
<h4>忧则心无所寄，神无所归，虑无所定，故气乱。</h4>
<p>心，神之用。人之忧也，忘于众事，虽有心情，无所任物，故曰无所寄。气营之处，神必归之，今既忧繁，气聚不行，故神无归也。虑，亦神用也，所以忧也，不能逆虑于事，以气无主守，故气乱也。&nbsp;&nbsp;平按：《素问》、《甲乙经》“忧”均作“惊”。新校正云：“《太素》惊作忧。”“寄”《素问》、《甲乙经》均作“倚”。注“心情”，别本作“心精”。</p>
<h4>劳则喘喝汗出，内外皆越，故气耗。</h4>
<p>人之用力劳乏，则气并喘喝，皮腠及内脏腑皆汗，以汗即是气，故汗出内外气衰耗也。&nbsp;&nbsp;平按：“喘喝”，顾本《素问》作“喘息”，赵府本作“喘且”，《甲乙经》同。“内外”，《素问》作“外内”。</p>
<h4>思则身心有所存，神有所止，气留而不行，故气结矣。</h4>
<p>专思一事，则心气驻一物。所以神务一物之中，心神引气而聚，故结而为病也。&nbsp;&nbsp;平按：“身”《素问》、《甲乙经》均无。《甲乙经》“存”作“伤”。《素问》“止”作“归正”，新校正云：“按《甲乙经》归正二字作止字。”“气留”《甲乙经》作“气流”。</p>
<p>&nbsp;</p>



<h2>调食</h2>
<p>平按：此篇自篇首至“皆辛”，见《灵枢》卷八第五十六《五味篇》，又见《甲乙经》卷六第九，惟编次前后稍异。自“肝色青”至“五味所宜”，见《素问》卷七第二十二《脏气法时论》。自“黄帝问少俞曰”至“走肉矣”，见《灵枢》卷九第六十三〈五味论〉。自“五味”至末，见《灵枢》卷十二第七十八《九针论》，又见《素问》卷七第二十三《宣明五气篇》。</p>
<h4>黄帝曰：愿闻谷气有五味，其入五脏，分别奈何？</h4>
<p>谷气津液，味有五种，各入其五脏，别之奈何？</p>
<h4>伯高曰：胃者，五脏六腑之海也，水谷皆入于胃，五脏六腑皆禀于胃。</h4>
<p>胃受水谷，变化以滋五脏六腑，五脏六腑皆受其气，故曰皆禀①也。&nbsp;&nbsp;平按：《甲乙经》“伯高曰”作“岐伯对曰”；无“水谷”二字。“禀”下，《灵枢》有“气”字。&nbsp;&nbsp;①“禀”，萧本作“秉”，今据仁和寺本改。</p>
<h4>五味各走其所喜，谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。</h4>
<p>五味所喜，谓津液变为五味，则五性有殊，性有五行，故各喜走同性之脏。&nbsp;&nbsp;平按：《甲乙经》自“谷味酸”以下至“走肾”，文法与此不同，而义意相类。</p>
<h4>谷气津液已行，营卫大通，乃化糟粕，以次传下。</h4>
<p>水谷化为津液，清气犹如雾露，名营卫，行脉内外，无所滞碍，故曰大通。其沉浊者，名为糟粕。泌别汁入于膀胱，故曰以次传下也。粕，颇洛反。&nbsp;&nbsp;平按：《甲乙经》“谷气”下有“营卫俱行”四字；“糟粕”上无“化”字。</p>
<h4>黄帝曰：营卫之行奈何？</h4>
<p>因前营卫大通之言，故问营卫所行。&nbsp;&nbsp;平按：《甲乙经》“之行”作“俱行”。</p>
<h4>伯高曰：谷始入于胃，其精微者，先出于胃之两焦，以既五脏，别出两行于营卫之道。</h4>
<p>精微，津液也。津液资五脏已，卫气出胃上口，营气出于中焦之后，故曰两行道也。&nbsp;&nbsp;平按：“既”《灵枢》、《甲乙经》均作“溉”。“行”上，《甲乙经》有“焦”字。</p>
<h4>其大气之搏而不行者，积于胸中，命曰气海，出于肺，循喉咙，故呼则出，吸则入。</h4>
<p>搏，谤各反，聚也。谷化为气，计有四道：精微营卫，以为二道；化为糟粕及浊气并尿，其与精下传，复为一道；搏而不行，积于胸中，名气海，以为呼吸，复为一道，合为四道也。&nbsp;&nbsp;平按：《甲乙经》“命曰”作“名曰”。《灵枢》“咙”作“咽”。</p>
<h4>天之精气，其大数常出三入一，故谷不入，半日则气衰，一日则气少矣。</h4>
<p>天之精气，则气海中气也。气海之中，谷之精气，随呼吸出入也。人之呼也，谷之精气三分出已，及其吸也，一分还入，即须资食，充其肠胃之虚，以接不还之气。若半日不食，则肠胃渐虚，谷气衰也。一日不食，肠胃大虚，谷气少也。七日不食，肠胃虚竭，谷气皆尽，遂命终也。&nbsp;&nbsp;平按：“天之精气”《灵枢》、《甲乙经》作“天地之精气”。</p>
<h4>黄帝曰：谷之五味，可得闻乎？伯高曰：请尽言之。</h4>
<p>充虚接气，内谷为宝，故因其问，请尽言之。</p>
<h4>五谷：</h4>
<p>五谷、五畜、五果、五菜，用之充饥则谓之食，以其疗病则谓之药。是以脾病宜食粳米，即其药也；用充饥虚，即为食也。故但是入口资身之物，例皆若是。此谷、畜、果、菜等二十物，乃是五行五性之味，脏腑血气之本也，充虚接气，莫大于兹，奉性养生，不可斯须离也。黄帝并依五行相配、相克、相生，各入脏腑，以为和性之道也。案神农及名医《本草》，左右不同，各依其本具录注之，冀其学者量而取用也。</p>
<h4>粳米饭甘，</h4>
<p>味苦平，无毒。稻米味甘温生。&nbsp;&nbsp;平按：《灵枢》“粳”作“秔”，音庚。《灵枢》、《甲乙经》均无“饭”字。注“生”，原钞作“生”，原校作“平”。</p>
<h4>麻酸，</h4>
<p>胡麻味甘平，麻子味甘平。</p>
<h4>大豆咸，</h4>
<p>大豆黄卷味甘平，无毒。生大豆味甘平。</p>
<h4>麦苦，</h4>
<p>大麦味咸温微寒，无毒，似穬麦无皮。穬麦味甘微寒，无毒。小麦味甘微寒，无毒。</p>
<h4>黄黍辛。</h4>
<p>丹黍米味苦微温，无毒。黍米味甘温，无毒。</p>
<h4>五果：枣甘，</h4>
<p><a href="http://www.zysj.com.cn/zhongyaocai/yaocai_d/dazao.html" target="_blank" title="中药材：大枣">大枣</a>味甘平，杀乌头毒。生枣味辛。</p>
<h4>李酸，</h4>
<p>人，味辛甘平，无毒。实，味苦。&nbsp;&nbsp;平按：注“人”，别本作“李”。</p>
<h4>栗咸，</h4>
<p>栗味咸温，无毒。</p>
<h4>杏苦，</h4>
<p>核，味甘苦温。花，味苦，无毒。实，味□酸。</p>
<h4>桃辛。</h4>
<p>核，味苦甘平，无毒。实，味咸。</p>
<h4>五畜：牛甘，</h4>
<p>肉味甘平，无毒。</p>
<h4>犬酸，</h4>
<p>牝犬肉味咸酸，无毒。</p>
<h4>猪咸，</h4>
<p>肉味苦。&nbsp;&nbsp;平按：《甲乙经》“猪”作“豕”，下同。</p>
<h4>羊苦，</h4>
<p>味甘大热，无毒。</p>
<h4>鸡辛。</h4>
<p>丹雄鸡味甘微温微寒，无毒。白雄鸡肉微温。乌雄鸡肉温也。&nbsp;&nbsp;平按：《甲乙经》“牛、犬、豕、羊、鸡”下，均有“肉”字。</p>
<h4>五菜：葵甘，</h4>
<p>冬葵子味甘寒，无毒，<a href="http://www.zysj.com.cn/zhongyaocai/yaocai_h/huangqin.html" target="_blank" title="中药材：黄芩">黄芩</a>为之使。葵根味甘寒，无毒。叶为百菜主。心伤人。</p>
<h4>韭酸，</h4>
<p>味辛酸温，无毒。</p>
<h4>藿咸，</h4>
<p>案《别录》：小豆叶为藿。</p>
<h4>薤苦，</h4>
<p>味辛苦温，无毒。</p>
<h4>葱辛。</h4>
<p>葱实味辛温，无毒。根主伤寒头痛。汁平。</p>
<h4>五色：黄色宜甘，青色宜酸，黑色宜咸，赤色宜苦，白色宜辛。</h4>
<p>养生疗病，各候五味之外色，以其味益之也。&nbsp;&nbsp;平按：《甲乙经》“黄、青、黑、赤、白”下，均无“色”字。</p>
<h4>凡此五者，各有所宜。所言五宜者：脾病者，宜食粳米饭、牛肉、枣、葵；</h4>
<p>脾病食甘，《素问》甘味补，苦味为泻。&nbsp;&nbsp;平按：“所言五宜者”，《灵枢》作“五宜所言五色者”。</p>
<h4>心病者，宜食麦、羊肉、杏、薤；</h4>
<p>心病食苦，《素问》咸味补，甘味为泻。</p>
<h4>肾病者，宜食大豆黄卷、猪肉、栗、藿；</h4>
<p>肾病食咸，《素问》咸味泻，苦味为补也。黄卷，以大豆为之。</p>
<h4>肝病者，宜食麻、犬肉、李、韭；</h4>
<p>肝病食酸，《素问》酸味泻，辛味为补。</p>
<h4>肺病者，宜食黄黍、鸡肉、桃、葱。</h4>
<p>肺病食辛，《素问》辛味泻，酸味为补。&nbsp;&nbsp;平按：《甲乙经》“黍”上无“黄”字。</p>
<h4>五禁：肝病禁辛，心病禁咸，脾病禁酸，肾病禁甘，肺病禁苦。</h4>
<p>五味所克之脏有病，宜禁其能克之味。</p>
<h4>肝色青，宜食甘，粳米饭、牛肉、枣，皆甘；</h4>
<p>肝者，木也。甘者，土也。宜食甘者，木克于土，以所克资肝也。&nbsp;&nbsp;平按：《素问》无“饭”字。“枣”下《灵枢》《素问》均有“葵”字。</p>
<h4>心色赤，宜食酸，犬肉、李，皆酸；</h4>
<p>心者，火也。酸者，木也。木生心也，以母资子也。&nbsp;&nbsp;平按：“食酸”下，《素问》有“小豆”二字。新校正云：“《太素》小豆作麻。”应依新校正补入。“犬肉”下，《灵枢》有“麻”字。“李”下《素问》、《灵枢》均有“韭”字。</p>
<h4>脾色黄，宜食咸，大豆、豕肉、栗，皆咸；</h4>
<p>脾者，土也。咸者，水也。土克于水，水味咸也，故食咸以资于脾也。&nbsp;&nbsp;平按：“栗”下，《素问》、《灵枢》均有“藿”字。《素问》此段在“肺色白”段之下。</p>
<h4>肺色白，宜食苦，麦、羊肉、杏，皆苦；</h4>
<p>肺者，金也。苦者，火也。火克于金也，以能克为资也。&nbsp;&nbsp;平按：“杏”下《素问》、《灵枢》均有“薤”字。</p>
<h4>肾色黑，宜食辛，黄黍、鸡肉、桃，皆辛。</h4>
<p>肾者，水也。辛者，金也。金生于水，以母资子。&nbsp;&nbsp;平按：“桃”下《素问》、《灵枢》均有“葱”字。</p>
<h4>辛散，</h4>
<p>肝酸性收，欲得散者，食辛以散之。</p>
<h4>酸收，</h4>
<p>肺辛性散，欲得收者，食酸以收之。</p>
<h4>甘缓，</h4>
<p>脾甘性缓，欲得缓者，食甘以缓之。</p>
<h4>苦坚，</h4>
<p>心苦性坚，欲得坚者，食苦以坚之。</p>
<h4>咸濡。</h4>
<p>肾咸性濡，欲得濡者，食咸以濡也。&nbsp;&nbsp;平按：“濡”《素问》作“耎”，下同。</p>
<h4>毒药攻邪，</h4>
<p>前总言五味有摄养之功，今说毒药攻邪之要。邪，谓风寒暑湿外邪者也。毒药俱有五味，故次言之。</p>
<h4>五谷为养，</h4>
<p>五谷五味，为养生之主也。</p>
<h4>五果为助，</h4>
<p>五果五味，助谷之资。</p>
<h4>五畜为益，</h4>
<p>五畜五味，益谷之资。</p>
<h4>五菜为埤，</h4>
<p>五菜五味，埤谷之资。&nbsp;&nbsp;平按：“埤”《素问》作“充”。袁刻作“稗”，恐误。</p>
<h4>气味合而服之，以养精益气。</h4>
<p>谷之气味入身，养人五精，益人五气也。</p>
<h4>此五味者，有辛酸甘苦咸，各有所利，或散或收或缓或坚或濡，</h4>
<p>五味各有所利，利五脏也。散、收、缓、坚、濡等，调五脏也。&nbsp;&nbsp;平按：《素问》“五”下无“味”字。</p>
<h4>四时五脏病，五味所宜。</h4>
<p>于四时中，五脏有所宜，五味有所宜。&nbsp;&nbsp;平按：《素问》“病”下有“随”字。</p>
<h4>黄帝问少俞曰：五味之入于口也，各有所走，各有所病。酸走筋，多食之，令人□；</h4>
<p>力中反，淋也，篆字癃也。&nbsp;&nbsp;平按：□《汉书·高祖本记》“年老□病勿遣”，作“□”，乃古文“癃”字也。</p>
<h4>咸走血，多食之令人渴；辛走气，多食之令人洞心；</h4>
<p>大贡反，心气流泄疾。</p>
<h4>苦走骨，多食之令人变欧；甘走肉，多食之令人心悗。余知其然也，不知其何由，愿闻其故。</h4>
<p>五味各走五脏所生，益其筋、血、气、骨、肉等，不足皆有所少，有余并招于病，其理是要，故请闻之。&nbsp;&nbsp;平按：《灵枢》“欧”作“呕”，下同。</p>
<h4>少俞对曰：酸入胃，其气涩以收，上之两焦，弗能出入也，</h4>
<p>涩，所敕反，不滑也。酸味性为涩收，故上行两焦，不能与营俱出而行，复不能自反还入于胃也。</p>
<h4>不出则留于胃中，胃中和温，即下注膀胱，膀胱之胞薄以濡，得酸即缩卷约而不通，水道不通，故</strong>□<strong>。</h4>
<p>既不能出胃，因胃气热，下渗膀胱之中，膀胱皮薄而又耎，故得酸则缩约不通，所以成病为□，□，淋也。胞，苞盛尿也。&nbsp;&nbsp;平按：《灵枢》“濡”作“懦”。</p>
<h4>阴者，积筋之所终也，故酸入走筋。</h4>
<p>人阴器，一身诸筋终聚之处，故酸入走于此阴器。</p>
<h4>黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之，血与咸相得则血涘，血涘则胃汁注之，注之则胃中竭，竭则咽路焦，故舌干善渴。</h4>
<p>肾主于骨，咸味走骨，言走血者，以血为水也。咸味之气，走于中焦血脉之中，以咸与血相得，即涩而不中，胃汁注之，因即胃中枯竭，咽焦舌干，所以渴也。咽为下食，又通于涎，故为路也。涘，音俟，水厓，义当凝也。&nbsp;&nbsp;平按：《灵枢》“血涘，血涘”四字，作“凝，凝”二字；“汁”上有“中”字；“舌”下有“本”字。</p>
<h4>血脉者，中焦之道也，故咸入而走血矣。</h4>
<p>血脉从中焦而起，以通血气，故味之咸味，走于血也。</p>
<h4>黄帝曰：辛走气，多食之，令人洞心，何也？少俞曰：辛入于胃，其气走于上焦，上焦者，受气而营诸阳者也，</h4>
<p>洞，通泄也。辛气剽悍，走于上焦，上焦卫气行于脉外，营腠理诸阳。</p>
<h4>姜韭之气薰之，营卫之气不时受之，久留心下，故洞心。</h4>
<p>以姜、韭之气辛薰，营卫之气非时受之，则辛气久留心下，故令心气洞泄也。</p>
<h4>辛者，与气俱行，故辛入而与汗俱出矣。</h4>
<p>辛走卫气，即与卫气俱行，故辛入胃，即与卫气汗俱出也。</p>
<h4>黄帝曰：苦走骨，多食之令人变欧，何也？少俞曰：苦入于胃，五谷之气皆不能胜苦，苦入下管，三焦之道皆闭而不通，故变欧。</h4>
<p>苦是火味，计其走血以取资骨令坚，故苦走骨也。苦味坚强，五谷之气不能胜之，故入三焦，则营卫不通，下焦复约，所以食之还出，名曰变欧也。&nbsp;&nbsp;平按：《灵枢》“管”作“脘”。</p>
<h4>齿者，骨之所终也，故苦入而走骨，</h4>
<p>齿为骨余，以杨枝苦物资齿，则齿鲜好，故知苦走骨。</p>
<h4>故入而复出，知其走骨。</h4>
<p>人食苦物，入咽还出，故知走骨而出欧也。</p>
<h4>黄帝曰：甘走肉，多食之令人心悗，何也？少俞曰：甘入于胃，其气弱少，不能上于上焦，而与谷留于胃中，甘者令人柔润者也，胃柔则缓，缓则虫动，虫动则令人心悗。</h4>
<p>甘味气弱，不能上于上焦，又令柔润，胃气缓而虫动。虫动者，谷虫动也。谷虫动以挠心，故令心悗。悗，音闷。&nbsp;&nbsp;平按：《灵枢》“弱少”作“弱小”；“于上焦”作“至于上焦”；“中”下无“甘”字；“心悗”作“悗心”。</p>
<h4>其气外通于肉，故曰甘入走肉矣。</h4>
<p>脾以主肉，甘通于肉，故甘走肉也。</p>
<h4>五味所入：酸入肝，辛入肺，苦入心，甘入脾，咸入肾，淡入胃，是谓五味。</h4>
<p>五味各入其脏。甘味二种，甘与淡也。谷入于胃，变为甘味，未成曰淡，属其在于胃；已成为甘，走入于脾也。&nbsp;&nbsp;平按：《灵枢》无“所入”二字。《素问》无“淡入胃”三字，新校正云：“《太素》又云：淡入胃。”与此正合。</p>
<h4>五走：酸走筋，辛走气，苦走血，咸走骨，甘走肉，是谓五走。</h4>
<p>《九卷》此文及《素问》皆苦走骨，咸走血。此文言苦走血，咸走骨，皆左右异，具释于前也。</p>
<h4>五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。</h4>
<p>裁，禁也。筋、气、骨、肉、血等，乃是五味所资，以理食之，有益于身；从心多食，致招诸病，故须裁之。&nbsp;&nbsp;平按：《素问·宣明五气篇》注：新校正云：“按《太素》五禁云：肝病禁辛，心病禁咸，脾病禁酸，肺病禁苦，肾病禁甘，名此为五裁。杨上善云：口嗜而欲食之，不可多也，必自裁之，命曰五裁。”按：新校正所引《太素》经文，与此小异，所引杨注，乃本书经文，与此亦异。</p>
<p>&nbsp;</p>



<h2>寿限</h2>
<p>平按：此篇自篇首至“故中年而寿尽矣”，见《灵枢》卷八第五十四《天年篇》。自“黄帝曰：其气盛衰”至末，见《甲乙经》卷六第十二。自“黄帝问于岐伯曰：人年老而无子者”至末，见《素问》卷一第一《上古天真论》。</p>
<h4>黄帝曰：人之夭寿各不同，或夭，或寿，或卒死，或病久，愿闻其道。</h4>
<p>问有四意：夭、寿、卒死、病久。&nbsp;&nbsp;平按：《灵枢》“人之夭寿”作“人之寿夭”；“或夭、或寿”作“夭寿”。</p>
<h4>岐伯曰：</h4>
<p>答中答其得寿，余三略之。得寿有九：</p>
<h4>五脏坚固，</h4>
<p>谓五脏形，坚而不虚，固而不变，得寿一也。</p>
<h4>血脉和调，</h4>
<p>谓血常和，脉常调，得寿二也。</p>
<h4>肌肉解利，</h4>
<p>谓外肌肉肉，各有分利，得寿三。&nbsp;&nbsp;平按：注上“肉”字，恐是“内”字之误。</p>
<h4>皮肤緻密，</h4>
<p>緻，大利反。谓皮腠闭密，肌肤緻实，得寿四。</p>
<h4>营卫之行，不失其常，</h4>
<p>谓营卫气，一日一夜，各循其道，行五十周，营卫其身，而无错失，得寿五。</p>
<h4>呼吸微徐，</h4>
<p>谓吐纳气，微微不粗，徐徐不疾，得寿六。</p>
<h4>气以度行，</h4>
<p>呼吸定息，气行六寸，以循度数，日夜百刻，得寿七。</p>
<h4>六腑化谷，</h4>
<p>胃受五谷，小肠盛受，大肠传导，胆为中精决，三焦司决渎，膀胱主津液，共化五谷，以奉生身，得寿八。</p>
<h4>津液布扬，</h4>
<p>所谓泣、汗、涎、涕、唾等，布扬诸窍，得寿九也。&nbsp;&nbsp;平按：注“涎”，袁刻作“液”。</p>
<h4>各如其常，故能久长。</h4>
<p>上之九种营身之事，各各无失，守常不已，故得寿命长生久视也。&nbsp;&nbsp;平按：“久长”《灵枢》作“长久”。</p>
<h4>黄帝曰：人之寿百岁而死者，何以致之？</h4>
<p>问其得寿所由。</p>
<h4>岐伯曰：使道隧以长，</h4>
<p>谓有四事得寿命长：使道，谓是鼻空使气之道；隧以长，出气不壅。为寿一也。</p>
<h4>其墙高以方，</h4>
<p>鼻之明堂，墙基高大方正，为寿二也。</p>
<h4>通调营卫，三部三里，</h4>
<p>三部，谓三焦部也。三里，谓是膝下三里，胃脉者也。三焦三里，皆得通调，为寿三。</p>
<h4>起骨高肉满，百岁乃得终也。</h4>
<p>起骨，谓是明堂之骨。明堂之骨，高大肉满，则骨肉坚实，为寿四也。由是四事，遂得百岁终也。</p>
<h4>黄帝曰：其不能终寿而死者，何如？</h4>
<p>问其夭死。&nbsp;&nbsp;平按：《灵枢》自“黄帝曰：其不能终寿而死者”至“故中年而寿尽矣”一段，叙次在“形骸独居而终矣”之后。</p>
<h4>岐伯曰：其五脏皆不坚，</h4>
<p>夭者亦四：五脏皆虚，易受邪伤，为夭一也。</p>
<h4>使道不长，空外以张，喘息暴疾，</h4>
<p>使道短促，鼻空又大，泄气复多，为夭二也。&nbsp;&nbsp;平按：“不长”，袁刻作“不通”，依原钞更正，《灵枢》亦作“不长”。</p>
<h4>又卑基墙，</h4>
<p>鼻之明堂，基墙卑下，为夭三也。</p>
<h4>薄脉少血，其肉不实，数中风，血气不通，真邪相攻，乱而相引，</h4>
<p>脉小血少，皮肉皆虚，多中外邪，血气壅塞，真邪相攻，引乱真气，为夭四。&nbsp;&nbsp;平按：《灵枢》“不实”作“不石”；“中风”作“中风寒”。</p>
<h4>故中年而寿尽矣。黄帝曰：善。</h4>
<p>黄帝闻夭寿之所由，故赞述之也。&nbsp;&nbsp;平按：“故中年而寿尽矣”，《灵枢》作“故中寿而尽也”。</p>
<h4>黄帝曰：其气之盛衰，以至其死，可得闻乎？</h4>
<p>消息盈虚，物化之常，故人气衰，时时改变，以至于死地，各不同形，故请陈之也。</p>
<h4>岐伯曰：人生十岁，五脏始定，血气已通，其气在下，故好走。二十岁，血气始盛，肌肉方长，故好趋。三十岁，五脏大定，肌肉坚固，血脉盛满，故好步。四十岁，五脏六腑十二经脉，皆大盛以平定，腠理始疏，荣华颓落，发鬓颁白，平盛不摇，故好坐。</h4>
<p>血，营血也。气，卫气也。大盛，内盛也。始疏，外衰。&nbsp;&nbsp;平按：《甲乙经》“人生”作“人年”；“始疏”作“始开”；“颓落”作“剥落”；“发鬓”作“鬓发”。《灵枢》“鬓”作“颇”；“颁”作“斑”。又按：原钞“平盛不摇”，“平”字傍有“丕，彼悲反，大也”六字，疑“平盛”应作“丕盛”，别本作“丕”。</p>
<h4>五十岁，肝气始衰，肝叶始薄，胆汁始减，目始不明。六十岁，心气始衰，喜忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，魄离故言喜误。九十岁，肾气焦，脏枯，经脉空虚。百岁，五脏皆虚，神气皆去，形骸独居而终矣。</h4>
<p>肝为木，心为火，脾为土，肺为金，肾为水，此为五行相生次第，故先肝衰，次第至肾也。至于百岁，五脏虚坏，五神皆去，枯骸独居，称为死也。&nbsp;&nbsp;平按：“始减”，《灵枢》作“始灭”。“喜忧悲”，《灵枢》作“苦忧悲”，《甲乙经》作“乃善忧悲”。又《甲乙经》“惰”作“堕”；“皮肤枯”作“皮肤始枯，故四肢不举”。“魄离”二字，《灵枢》不重，《甲乙经》作“魂离魄散”。“喜误”，《灵枢》、《甲乙经》均作“善误”。“脏枯”，《甲乙经》作“脏萎枯”。《灵枢》“脏”上有“四”字，下无“枯”字。又《甲乙经》“百岁”上有“至”字；“终”下有“尽”字。</p>
<h4>黄帝问于岐伯曰：人年老而无子者，材力尽邪？将天数然？</h4>
<p>材力，摄养之力也。天数，天命之数也。&nbsp;&nbsp;平按：《甲乙经》无此一段及下“岐伯曰”三字。</p>
<h4>岐伯曰：女子七岁，肾气盛，更齿发长。</h4>
<p>肾主骨发，故肾气盛，更齿发长。&nbsp;&nbsp;平按：“更齿”《素问》、《甲乙经》均作“齿更”。</p>
<h4>二七而天癸至，任脉通，伏冲脉盛，月事以时下，故有子。</h4>
<p>天癸，精气也。任冲脉起于胞中下极者也，今天癸至，故任脉通也，伏冲之脉起于气街，又天癸至，故冲脉盛也。二脉并营子胞，故月事来以有子也。&nbsp;&nbsp;平按：“天癸”《甲乙经》作“天水”，下同。“伏冲”《素问》作“太冲”，新校正云：“《太素》作伏冲，下同。”与此正合。</p>
<h4><a href="http://www.zysj.com.cn/zhongyaocai/yaocai_s/sanqi.html" target="_blank" title="中药材：三七">三七</a>，肾气平均，故真牙生而长极。</h4>
<p>真牙，后牙也。长极，身长也。</p>
<h4>四七，筋骨坚，发长极，身体盛壮。</h4>
<p>身之筋、骨、体、发，无不盛极。</p>
<h4>五七，阳明脉衰，面始焦，发始惰。</h4>
<p>阳明脉起于面，行于头，故阳明衰，面与发始焦落。&nbsp;&nbsp;平按：“始焦”《甲乙经》作“皆焦”；“惰”作“白”，《素问》作堕。</p>
<h4>六七，三阳脉衰于上，面皆焦，发白。</h4>
<p>三阳，太阳、少阳、阳明也。三阳脉俱在头，故三阳衰，面焦发白。&nbsp;&nbsp;平按：“发白”《素问》作“发始白”，《甲乙经》无此一段。</p>
<h4>七七，任脉虚，伏冲衰少，天癸竭，地道不通，故形坏而无子。</h4>
<p>任、冲二脉气血俱少，精气尽，子门闭，子宫坏，故无子。&nbsp;&nbsp;平按：“伏冲衰少”《素问》、《甲乙经》作“太冲脉衰少”。</p>
<h4>丈夫年八岁，肾气实，发长齿更。二八，肾气盛，天癸至，精气溢写，阴阳和，故能有子。三八，肾气平均，筋骨劲强，故真牙生而长极。四八，筋骨隆盛，肌肉满。五八，肾气衰，发惰齿藁。六八，阳气衰于上，面焦，鬓发颁白。七八，肝气衰，筋不能动，天癸竭，精少，肾脏衰，形体皆极。八八，则齿发去。</h4>
<p>齿藁者，骨先衰，肉不附，故令齿枯也。&nbsp;&nbsp;平按：“写”《甲乙经》作“泻”，下同。“肌肉满”，《素问》、《甲乙经》均作“肌肉满壮”。“阳气衰于上”《素问》作“阳气衰竭于上”。“肾脏衰”《甲乙经》作“肾气衰”。</p>
<h4>肾则生水，受五脏六腑之精而藏之，故五脏盛乃写。今五脏皆衰，</strong>[平按：《素问》、《甲乙经》“生水”均作“主水”；“乃写”均作“乃能泻”。以下据《素问·上古天真论》及《甲乙经·形气盛衰大论》补入。]<strong>筋骨解堕，天癸尽矣，故发鬓白，身体重，行步不正，而无子耳。</h4>

<p>&nbsp;</p>




<h1>卷第三阴阳</h1>
<h2>阴阳大论</h2>
<p>①“阴阳大论”，萧本原缺。今据仁和寺本补。&nbsp;&nbsp;平按：此篇自“伤肿”上残脱，篇目亦不可考。故自“黄帝曰”以下至“痛形”，谨依《素问》卷二第五《阴阳应象大论》补入。自“伤肿”以下至末，见《素问·阴阳应象大论》，又见《甲乙经》卷六第七，惟编次小异。&nbsp;&nbsp;编者按：此篇萧本原缺篇名及自篇首至“伤肿”一段，今自仁和寺本补齐。凡增补部分均以今本《素问》、《甲乙经》校勘，并依萧氏体例记于“&nbsp;&nbsp;编者按”之后。</p>
<h4>黄帝问于岐伯曰：阴阳者，天地之道，</h4>
<p>道者理也，天地有形之大也。阴阳者气之大，阴阳之气，天地之形，皆得其理以生万物，故谓之道也。&nbsp;&nbsp;编者按：“黄帝问于岐伯曰”，《素问》作“黄帝曰”；“道”后有“也”字。</p>
<h4>万物之纲纪也，</h4>
<p>形气之本，造化之源，由乎阴阳，故为其纲纪。&nbsp;&nbsp;编者按：“也”字，《素问》无。</p>
<h4>变化之父母也，</h4>
<p>万物之生，忽然而有，故谓之化也。化咸□已，□异百端，谓之变也，莫不皆以阴阳雄雌合成变化，故曰□□。&nbsp;&nbsp;编者按：“也”字《素问》无。注“故曰”后所缺二字，仁和寺本只剩前一字上部，略似“父”字，据经文谨拟作“父母”二字。</p>
<h4>生杀之本始也，</h4>
<p>阴为杀本，阳为生始。&nbsp;&nbsp;编者按：“也”字，《素问》无。</p>
<h4>神明之府也。</h4>
<p>两仪之□谓□神明。玄元皇帝曰：“天不走转，日月不能行，风不能燥，雨不能润，谁使之尔，谓之神明。”斯则阴阳之所不测，化阴阳以为神，通窈冥以忘知，镜七曜而为测，一也。人法天地，具有五脏六腑四肢百体，中有鉴物之灵，为神明二也。亦以阴阳和气，故得神而无初，故为府也。&nbsp;&nbsp;编者按：注“曰”字，仁和寺本缺，谨据文义加。“窈冥”二字，原本略残，细考其形，当为此二字。</p>
<h4>治病者必求于本，</h4>
<p>本谓阴阳。&nbsp;&nbsp;编者按：“者”字，仁和寺本虫蚀不完，观其剩形，似“者”字，此字《素问》无。</p>
<h4>故积阳为天，积阴为地。</h4>
<p>夫太极□生两仪，即有两，阴阳二气。二气之起，必有两仪之形，是即託形生气，积气成形，故积清阳以为天形，积浊阴以为地形。&nbsp;&nbsp;编者按：注“太”字残缺；“託”字，亦缺末笔，均据文义补。</p>
<h4>阴静阳躁，</h4>
<p>阴气至静，阳气主躁。</p>
<h4>阳生阴长，</h4>
<p>少阳，春也，生起万物；少阴，秋也，长熟万物。</p>
<h4>阴杀阳藏。</h4>
<p>五月是阳，起一阴爻，杀气者也；十一月是冬藏，起一阳爻，生气者也。有本云：阴生阳杀也。&nbsp;&nbsp;编者按：《素问》、《甲乙经》均作“阳杀阴藏”。注“阴生阳杀也”后，原衍一“之”字，今删，仁和寺本衍“之”字处甚多，均径删，不再举。</p>
<h4>阳化气，阴成形。</h4>
<p>阴阳化起物气，以阳为父，故言阳也；阴阳共成于形，以阴为母，故言阴也。</p>
<h4>寒极生热，热极生寒。</h4>
<p>物极而变，亦自然之所然耳也。</p>
<h4>寒气生浊，热气生清。</h4>
<p>阴浊为地，寒气所以起；阳清为天，热气所以生也。&nbsp;&nbsp;编者按：注“阴浊”二字原残，“浊”字右半部尚可辨，拟作此二字，与下句“阳清”二字互文。</p>
<h4>清气在下，则生飧泄；浊气在上，则生□胀。</h4>
<p>清气□阳在上，浊气为阴在下。今浊阴脱虚，清阳下并，以其阳盛，所以飧泄也。清阳既虚，浊阴上并，以其阴盛，所以□胀飧泄也，食不化而出也。</p>
<h4>此阴阳反祚②也，病之逆顺也。</h4>
<p>祚，福也。逆之则为反，顺之为福也。&nbsp;&nbsp;编者按；“祚”字，原钞右半部残，当为此字，《素问》、《甲乙经》均作“作”。“顺”，《素问》、《甲乙经》均作“从”。&nbsp;&nbsp;②仁和寺本“祚”字旁注有“乍故反”三字。</p>
<h4>故清阳为天，浊阴为地；地气上为云，天气下为雨；</h4>
<p>地之浊气上升，与阳气合为云；天之清气上降，与阴气合为雨也。</p>
<h4>雨出地，气出天，</h4>
<p>雨是地之阴气，上升得阳为雨；气是天之阳气，下降得阴为气。气，雾。&nbsp;&nbsp;编者按：此二句《素问》、《甲乙经》均作“雨出地气，云出天气”。注“雾”字后，疑脱“也”字。</p>
<h4>故清阳出上窍，浊阴出下窍；</h4>
<p>夫阴阳者，有名而无形也，所以数之可十，离之可百，散之可千，推之可万，故有上下清浊阴阳、内外表里阴阳等，变化无穷也。内外者，脉内营气称为清阴，脉外卫气名为浊阳，是则阴清阳浊者也。言上下者，清阳为天，浊阴为地，是则阳清阴浊者也。彼说内外清浊阴阳，此言上下清浊阴阳也。是以谷入于胃，分为四道，出于上焦，剽悍行于分肉之间，日五十周□卫气也。起于中焦，并行于胃口，出上焦之后，泌糟粕，蒸津液，化其精微，上注肺脉，行于经隧，化而为血，以奉生身，名曰营气；其卫气上行于□面，以资七窃，故曰清阳出上窍也。若以内外阴阳，则内者为清，外者为浊；若以上下阴阳，则上者为清，下者为浊，有此不同。浊者，别回肠下行，故曰浊阴阳出下窍也。&nbsp;&nbsp;编者按：注“五十周”后所缺一字，谨拟作“于”字。“起于中焦”，“起”字原残右半部，今据文义加。“隧”字残，据文义加。“下者为浊”，“者”字残，据文义加。“浊阴阳”，“阳”字疑衍。</p>
<h4>清阳发腠理，</h4>
<p>此名卫气为清阳，发腠理，即浊为清也。</p>
<h4>浊阴走五脏；</h4>
<p>此名营气为浊阴，走于五脏，即清为浊也。</p>
<h4>清阳实四肢，浊阴实六腑。</h4>
<p>四肢、六腑虽□为阳，复分阴阳也。四肢在外，故清气实之；六腑在内，故浊谷实之。&nbsp;&nbsp;编者按：后“实”字，《素问》、《甲乙经》均作“归”字。注“虽”字后残缺一字，只余右半“刂”形，据文义似当为“同”字，待考。</p>
<h4>水为阴，火为阳，</h4>
<p>五谷为食中水冷，谓之阴也；食中火热，为之阳也。</p>
<h4>阳为气，阴为味。</h4>
<p>食中火热，发谷五气也；食中水冷，发谷五味也。</p>
<h4>味归形，</h4>
<p>五味各入于脏，以成一形。</p>
<h4>形归气。</h4>
<p>阴形阳气有也。</p>
<h4>气归精，</h4>
<p>气生五味精等。&nbsp;&nbsp;编者按：“气归精”之后，《素问》、《甲乙经》均有“精归化”三字。</p>
<h4>精食气，</h4>
<p>五味精华，五气变为。&nbsp;&nbsp;编者按：注“味”字，原钞残缺下半部；“精”字，右半上部残，均据文义补。“变为”二字，疑乃“为变”之误。</p>
<h4>形食味，</h4>
<p>得于形者，以食为味。</p>
<h4>味伤形，</h4>
<p>五味各走其脏，淫则各伤其脏。&nbsp;&nbsp;编者按：“味伤形”之前，《素问》、《甲乙经》均有“化生精，气生形”六字。</p>
<h4>气伤精，精化于气，</h4>
<p>精本从气化，有气淫还，各伤其精也。&nbsp;&nbsp;编者按：“于气”，《素问》、《甲乙经》均作“为气”。</p>
<h4>气伤于味。</h4>
<p>食中气盛，定伤五味。</p>
<h4>味出下窍，气出上窍。</h4>
<p>五味糟粕为大小便也，谷气不行经隧者，积于胸中，成于□□也。&nbsp;&nbsp;编者按：“味”字之前，《素问》、《甲乙经》均有“阴”字；“气”字之前，均有“阳”字。注“于”字后所缺二字，原钞残，似“吐利”二字。</p>
<h4>味厚为阴，薄为阴之阳；</h4>
<p>夫阴阳之道，推之可万也。如五味是阴，味之厚薄亦是阴阳，故味之厚者，阴中之阴，味薄者，阴中之阳也。&nbsp;&nbsp;编者按：“厚”字之后，《素问》、《甲乙经》均有“者”字。</p>
<h4>气厚为阳，薄为阳之阴；</h4>
<p>五气是阳，气之厚薄又是阴阳，故气之厚者，阳中之阳，气之薄者，阳中之阴也。上下、贵贱、吉凶、福祸等，万物皆然。&nbsp;&nbsp;编者按：“厚”字之后，《素问》、《甲乙经》均有“者”字。“薄为阳”，“阳”字原缺，谨据《素问》、《甲乙经》补。</p>
<h4>味厚则泄，薄则通。气薄则泄，厚则发。</h4>
<p>味厚气薄，则上下吐泄；味薄气厚则上下通发。&nbsp;&nbsp;编者按：“气薄则泄，厚则发”，《素问》、《甲乙经》作“气薄则发泄，厚则发热”。</p>
<h4>壮火之气衰，少火之气壮。</h4>
<p>壮盛火热之气，盛必衰也。少微火暖之气，必为壮盛。此阴阳之□也。</p>
<h4>壮火食气，气食少火。壮火散气，少火生气。</h4>
<p>壮火壮盛，食气必衰；气食少火，气得□壮。故得壮火之盛，必散于气，少火之微定聚生气也。&nbsp;&nbsp;编者按：注“衰”字，原钞残右半部，观其剩形，复考经文，当为“衰”字。</p>
<h4>气味辛甘发散为阳，酸苦涌泄为阴。</h4>
<p>气之味□是□□甘□阴之厚者，发散薄为阳也。酸苦薄者为阳，下涌泄者为阴也。&nbsp;&nbsp;编者按：注“味”字，原钞残下半部，观其剩形，似“味”字。</p>
<h4>阴胜则阳病，阳胜则阴病。</h4>
<p>夫阴阳和，物生者也。今阳虚者，阴必并之，阴并阳者，是则阴胜，故阳病□。阴虚亦尔。&nbsp;&nbsp;编者按：“阳病”，“阳”字仁和寺本误作“汤”，今据《素问》、《甲乙经》改。</p>
<h4>阴病则热，阳病则寒。</h4>
<p>阴病阳胜，故热；阳病阴胜，故寒也。&nbsp;&nbsp;编者按：二“病”字，《素问》均作“胜”，《甲乙经》同，亦作“病”。</p>
<h4>重热则寒，重阴则热。</h4>
<p>谓阴阳极。&nbsp;&nbsp;编者按：此二句《素问》、《甲乙经》均作“重寒则热，重热则寒”。</p>
<h4>寒伤形，热伤气。</h4>
<p>形者，和阴也；气者，和阳也。寒甚有伤于形，热甚伤夺其气，斯之常。</p>
<h4>气伤痛，</h4>
<p>卫气行于肤□之中，邪气客于肤肉，壅遏卫气，迫于分肉，故痛。&nbsp;&nbsp;编者按：注“之中”前所缺一字，据下文“客于肤肉”，疑当作“肉”字。</p>
<h4>形伤肿。</h4>
<p>既迫痛伤形，即便为肿也。&nbsp;&nbsp;编者按：自篇首至“伤肿”二字，萧本原缺，今据仁和寺本补入。</p>
<h4>故先痛而后肿者，气伤形也；</h4>
<p>先邪伤卫气致痛，后形肿者，谓卫气伤及于形也。</p>
<h4>先肿而后痛者，形伤气也。</h4>
<p>邪先客于皮肤为肿，而后壅卫气为痛者，谓形伤及于气也。</p>
<h4>风胜则肿，燥胜则干，</h4>
<p>邪风客于皮肤，则为□肿也；邪热燥于皮肤，则皮干无汗。&nbsp;&nbsp;平按：《素问》、《甲乙经》“肿”均作“动”；“肿”下均有“热胜则肿”句。</p>
<h4>寒胜则胕，</h4>
<p>扶付反，检义当腐，寒胜肉热，肉当腐。&nbsp;&nbsp;平按：“胕”《素问》、《甲乙经》均作“浮”。</p>
<h4>湿胜则濡。</h4>
<p>阴湿气盛，则多汗也。&nbsp;&nbsp;平按：“濡”下，《素问》、《甲乙经》均有“泻”字。</p>
<h4>天有四时五行，</h4>
<p>天之用也。</p>
<h4>以生长收藏，</h4>
<p>四时之用。</p>
<h4>以生寒暑燥湿。</h4>
<p>五行所生也。有本有“风”，谓具五者也。&nbsp;&nbsp;平按：“湿”下，《素问》、《甲乙经》均有“风”字。</p>
<h4>人有五脏，</h4>
<p>人之有也。</p>
<h4>有五气，以生喜怒悲忧恐。</h4>
<p>五气，五脏气也。喜怒等，心、肺、肝、脾、肾五志者。&nbsp;&nbsp;平按：“有五气”《素问》作“化五气”，《甲乙经》作“化为五气”。“喜”上，《素问》、《甲乙经》均有“生”字。</p>
<h4>故喜怒伤气，</h4>
<p>内伤者也。</p>
<h4>寒暑伤形。</h4>
<p>外伤者也。</p>
<h4>故曰喜怒不节，寒暑过度，生乃不固。</h4>
<p>内外伤已，生得坚固不道夭者，未之有也。&nbsp;&nbsp;平按：《素问》无“故曰”二字；此节以上有“暴怒伤阴，暴喜伤阳。厥气上行，满脉去形”十六字，《甲乙经》同。</p>
<h4>重阴必阳，重阳必阴。故曰：冬伤于寒，春必病温；</h4>
<p>伤，过多也。冬寒，阴也。人于冬时，温衣热食，腠理开发，多取寒凉以快其志者，寒入腠理，腠理遂闭，内行脏腑，至春寒极，变为温病也。&nbsp;&nbsp;平按：“病温”，顾本《素问》作“温病”，赵府本《素问》仍作“病温”。</p>
<h4>春伤于风，夏生飧泄；</h4>
<p>春风，阳也。春因腠理开发，风入腠闭，内行脏腑肠胃之中，至夏飧泄也。飧，水洗饭也，音孙，谓肠胃有风，水谷不化而出也。</p>
<h4>夏伤于暑，秋必痎疟；</h4>
<p>夏因汗出，小寒入腠，藏之于内，至□气发，腠理外闭，风气内发，以成痎疟。痎，音皆。&nbsp;&nbsp;平按：《素问》“秋生”作“秋必”。注“气发”上原缺一字，玩经文应作“秋”，袁刻作“夏”。</p>
<h4>秋伤于湿，冬生咳嗽。</h4>
<p>秋多雨湿，人伤受湿，湿从上下，至冬寒并伤肺，故成咳嗽也。恺代反，又邱吏反，谓逆气也。&nbsp;&nbsp;平按：自此以下《素问》有“帝曰：余闻上古圣人”至“阳在外，阴之使也”一段，其文甚长，中间新校正所引《太素》及杨注甚多，当在今本所阙七卷中，惜不可考矣。</p>
<h4>黄帝问曰：法阴阳奈何？</h4>
<p>阴阳者，天地纲纪，变化父母，养生之道，法之以成，故问之。</p>
<h4>岐伯答曰：阳胜则身热，</h4>
<p>阳胜八益为实，阴胜七损为虚。言八益者：身热，一益也，阴弱阳盛，故通身热也。</p>
<h4>腠理闭，</h4>
<p>二益也。阳开腠理，过盛则闭。</p>
<h4>而粗</h4>
<p>三益也。热盛则腠理皮上粗涩也。&nbsp;&nbsp;平按：“而粗”《素问》作“喘粗”，《甲乙经》作“喘息粗”。</p>
<h4>为之俛仰，</h4>
<p>四益也。热盛上下，故身俛仰。&nbsp;&nbsp;平按：“俛仰”《甲乙经》作“后闷”。</p>
<h4>汗不出而热，</h4>
<p>五益也。阴气内绝，故汗不出，身仍热。</p>
<h4>干齿</h4>
<p>六益也。热盛至骨，故齿干也。&nbsp;&nbsp;平按：《素问》、《甲乙经》作“齿干”。</p>
<h4>以烦悗，</h4>
<p>七益也。热以乱神，故烦闷也。&nbsp;&nbsp;平按：“悗”《素问》作“冤”，《甲乙经》作“闷”。</p>
<h4>腹满死，</h4>
<p>八益也。热盛胃中，故腹满也。前已七益，复加腹满，故致死。&nbsp;&nbsp;平按：“满”《甲乙经》作“胀”。</p>
<h4>能冬不能夏。</h4>
<p>以其内热，故能冬之大寒，不能夏之小热。&nbsp;&nbsp;平按：二“能”字《甲乙经》作“耐”。</p>
<h4>阴胜则身寒，</h4>
<p>下言七损也：身寒，一损也，身苦寒。</p>
<h4>汗出，</h4>
<p>二损也。无阳禁腠，故汗出。</p>
<h4>身常凊，</h4>
<p>三损也。凊，冷也，身皮肤常冷也。&nbsp;&nbsp;平按：《素问》、《甲乙经》“凊”作“清”，袁刻亦作“清”。</p>
<h4>数栗</h4>
<p>四损也。数数战栗也。</p>
<h4>而寒，</h4>
<p>五损也。战而复寒也。</p>
<h4>寒则厥，</h4>
<p>六损也。寒则手足逆冷也。</p>
<h4>厥则腹满死，</h4>
<p>七损也。前已六损，复加冷气满腹，冷气满腹故致死也。</p>
<h4>能夏不能冬。</h4>
<p>寒人遇热，故堪能也。&nbsp;&nbsp;平按：两“能”字，《甲乙经》均作“耐”。</p>
<h4>此阴阳更胜之变也，病之形能也。</h4>
<p>此是阴阳变极之理，亦是人之病所能也。</p>
<h4>黄帝问曰：调此二者奈何？</h4>
<p>阴阳相胜，遂有七损八益，虚实不和，故谓调之。</p>
<h4>岐伯答曰：能去七损八益，则二者可调也；</h4>
<p>损者，损于身；益者，益于病。若人能修道察同，去损益之病，则阴阳气和，无诸衰老，寿命无穷，与天地同极也。</p>
<h4>平按：</strong>“去”《素问》、《甲乙经》均作“知”。</p>
<h4>不知用此，则蚤衰。</h4>
<p>人不修道，不去损益，则阴阳不调，是谓不道，不道早衰也。&nbsp;&nbsp;平按：注“不道”二字，原钞重，袁刻删去，不合，仍依原钞。</p>
<h4>衰之节，年四十，而阴气自半也，起居衰矣。</h4>
<p>始衰时节，年四十也。六腑为阳气，五脏为阴气。人年四十，五脏阴气自半已衰，腠理始疏，荣华颓落，发鬓颁白，行立之起，坐卧之居，日渐已衰也。</p>
<h4>年五十，体重，耳目不聪明矣。</h4>
<p>人年五十，脾气衰，故体重。肝气衰，故目不明。肾气衰，故听不聪也。</p>
<h4>年六十，阴痿，大气衰，九窍不利，</h4>
<p>人年六十，肾气衰，精气减，筋弛，故宗筋痿也。十二经脉、三百六十五络为大气也，其气皆上于面而走空窍，其精阳气上于目而为睛，其别气走于耳而为听，其宗气上出于鼻而为臭，其浊气出于胃走唇舌而为味，今经脉、大气皆衰，故九窍不利。</p>
<h4>下虚上实，涕泣俱出。</h4>
<p>腰以上为阳，以居上也；腰以下为阴，以居下也。年六十者，精减阴痿，行步无力，即下虚上实也。神衰失守，故涕泣俱出。&nbsp;&nbsp;平按：“出”下，《素问》有“矣”字。</p>
<h4>故曰：知之则强，</h4>
<p>知察于同，去七损八益，其身日强。</p>
<h4>不知则老。</h4>
<p>人察于异，有损有益，故身速衰也。玄元皇帝曰：物壮则老，谓之不道，不道早已。此之谓也。</p>
<h4>故同名异邪。</h4>
<p>道理无物不通，故同名也。物有方殊，故异邪也。&nbsp;&nbsp;平按：“故同名异邪”句，《素问》作“故同出而名异耳”。注“方殊”，“方”字疑是“万”字之误。</p>
<h4>智者察同，愚者察异，</h4>
<p>察，观也。智者反物观道，愚者反道观物。</p>
<h4>愚者不足，智者有余，有余则耳目聪明，身体轻强，年老复壮，壮者益理。</h4>
<p>愚者观物，有三不足：目暗耳聋，则视听不足也；体重力衰，则身不足也；老者日衰，壮者日老，则寿不足也。智者观道，神清性明，故三有余也：视听日胜，则耳目有余也；身强体轻，则身有余也；年老反同乳子之形，年壮更益气色之理，则寿有余。&nbsp;&nbsp;平按：《素问》“年老”作“老者”；“理”作“治”。</p>
<h4>是以圣人为无为之事，</h4>
<p>圣人，谓广成子等也。忘物丧我，任物之动，即为无为之事也。&nbsp;&nbsp;平按：注“无为”，袁刻作“无物”。</p>
<h4>乐恬憺之能，</h4>
<p>怡神适性，即乐恬淡之能也。</p>
<h4>从欲快志于虚无之守，</h4>
<p>圣人欲无欲之欲，志无求之志，故从快于虚无。不失其道，谓之守也。</p>
<h4>故寿命无穷，与天地终，此圣人之治身也。</h4>
<p>虚无守者，其神不扰，其性不秽。性不秽，故外邪不入；神不扰，故脏腑□内，与虚无同道，与天地齐德，遂获有余无穷之寿也。故广成子语黄帝曰：“吾以目无所见，耳无所闻，心无所知，神将自守，故人尽死，而我独存。”即其事也。斯乃圣人理身之道也。&nbsp;&nbsp;平按：注“脏腑”下，原钞空一格，傍注“安欣”二字。</p>
<h4>天不足西北，故西方阴也，而人右耳目不如左明；地不满东南，故东方阳也，人左手足不如右强也。</h4>
<p>夫天地者，形之大也。阴阳者，气之大也。大形而生万形，则大形以为父母，万形为子也。故大形有所不足而生万物，万物不可足也。故人头法天，则右耳目聪明不足也；手足法地，故左手足便强不足也。以其天阳不足西北，地阴不足东南故也。&nbsp;&nbsp;平按：《素问》“西方”作“西北方”；“东方”作“东南方”。</p>
<h4>黄帝问曰：何以然？岐伯答曰：东方阳也，其精并上，故上明而下虚，故使耳目聪明而手足不便也；</h4>
<p>东方是阳，阳气上升，故上实下虚，则人左箱上胜下劣也。&nbsp;&nbsp;平按：《素问》“阳也”下有“阳者”二字；“并上”作“并于上，并于上”六字；“故上明”作“则上明”。</p>
<h4>西方阴也，阴者其精并于下，并于下则下盛而上虚，故其耳目不聪明而手足便也。</h4>
<p>西方是阴，阴气下沉，故下实上虚，则人右箱下胜上劣也。&nbsp;&nbsp;平按：此段原钞无，谨据《素问》补于“西方是阴”注上。</p>
<h4>故俱感于邪，其在上也则右甚，在下则左甚，此天地阴阳所不能全，故邪居之。</h4>
<p>非直左右阴阳虚处耳目手足有所不善，然左右俱感于邪，虚处独甚，今人患手足左甚，耳目右甚，即其事也。则天地阴阳有所不全，人法天地，何取可具其全。非直人有不全，万物皆尔，不可全也。故圣人法天则地，中顺万物，居不得已，安于不足，是谓摄生之大妙。&nbsp;&nbsp;平按：注“已安”下，袁刻有“居也”二字，乃因原“安”字右&nbsp;&nbsp;旁有此二字，不宜混入正文。</p>
<h4>故天有精，地有形；</h4>
<p>天有气之精，成人耳目；地有质之形，成人手足。</p>
<h4>天有八纪，地有五里，故能为万物父母。</h4>
<p>天有八风之纪，纪生万物；地有五行之理，理成万物。故为父母也。&nbsp;&nbsp;平按：“理”《素问》作“里”；“物”下，《素问》有“之”字。</p>
<h4>清阳上天，浊阴归地，</h4>
<p>故阴阳和也，称为万物；阴阳离也，号为天地也。</p>
<h4>是故天地之动静，神明为之纪，故能以生长化成收藏，终而复始。</h4>
<p>是故以天之动也，以地之静也，以神明御之为纲纪也，三者备，故能为四时生长化成收藏终始者也。&nbsp;&nbsp;平按：“纪”上，《素问》有“纲”字；“化成”二字，《素问》无。</p>
<h4>唯贤人上配天以养头，下象地以养足，中象人事以养五脏。</h4>
<p>人头象天，故配天养头，使七窍俱美，同七曜之明也。足以象地，故使五①常安，同山岳双镇也。中身象于人事，人有五脏，余禽兽等有不具者，故象人事以养五脏，同真人。&nbsp;&nbsp;平按：“中象”，“象”字《素问》作“傍”。注“双”字原缺，原校作“双”。&nbsp;&nbsp;①“五”，人卫本注曰：疑当作“两足”二字。</p>
<h4>天气通于肺，</h4>
<p>肺为四脏上盖，是人之天，故天气通肺也。</p>
<h4>地气通于咽，风气通于肝，</h4>
<p>咽中入食，以生五脏六腑，故地气通咽也。东方生风，风生木，木生酸，酸生肝，故风气通于肝。&nbsp;&nbsp;平按：“咽”《素问》作“嗌”。</p>
<h4>雷气通于心，</h4>
<p>心能觉动四肢百体，故雷气通心也。</p>
<h4>榖气通于脾，</h4>
<p>五谷滋味入脾，故谷气通脾也。&nbsp;&nbsp;平按：“榖”《素问》作“谷”。</p>
<h4>雨气通于肾。</h4>
<p>雨者水也，故雨气通肾也。</p>
<h4>六经为川，</h4>
<p>三阴三阳六经之脉，流诸血气以注肠胃，故为川也。&nbsp;&nbsp;平按：“川”，袁刻作“水”，注同。</p>
<h4>肠胃为海，</h4>
<p>夫海者，一则众川归之，二则利泽万物。肠胃为彼六经所归，又滋百节，故为海也。</p>
<h4>九窍为水注。</h4>
<p>声色芳味如水，从外流于上之七窍，注入经川，溲后糟粕之水，从内出下二窍也。有本为“外注”，理亦相似。&nbsp;&nbsp;平按：注“经川”，“川”字，袁刻作“水”。</p>
<h4>水注之气。以天地为之阴阳，</h4>
<p>声色芳味之气，从外入内有养，故以地为阴也。糟粕溲后，从内出外得通，故以天为阳也。&nbsp;&nbsp;平按：《素问》“水注”二字不重。</p>
<h4>阳之汗，以天地雨②名之，</h4>
<p>阳发腠理出汗，同天地间雨，故汗名雨也。&nbsp;&nbsp;②“雨”字之前，《素问》有“之”字。</p>
<h4>气以天地之风。</h4>
<p>前明人汗，以天地之雨为名；则人之气，以天地之风为名也。&nbsp;&nbsp;平按：《素问》“气”上有“阳之”二字；“内”上有“疾”字；“风”下有“名之”二字。</p>
<h4>暴气象雷，</h4>
<p>人身中气，上下有声，故象雷也。</p>
<h4>气逆象阳。</h4>
<p>无阴之阳即为灾，故气逆不和者，象于阳也。&nbsp;&nbsp;平按：“气逆”《素问》、《甲乙经》均作“逆气”。</p>
<h4>故治不法天之纪，不用地之理，则灾害至矣。</h4>
<p>为家为国之道，不依天之八纲，地之五理，国有亡破之灾，身有夭丧之害也。</p>
<h4>故风之至，傍如风雨。</h4>
<p>风，谓天之邪气者也。邪气至，触身傍，伤人体者，如暴风雨入人腠理，渐深为病者也。&nbsp;&nbsp;平按：“风”上，《素问》有“邪”字。“傍”《素问》、《甲乙经》均作“疾”。</p>
<h4>故善治者治皮毛，其次治肌肤，其次治筋脉，其次治六腑，其次治五脏，五脏半死半生。</h4>
<p>善者，谓上工善知声色形脉之候，妙识本标，故疗皮毛，能愈脏腑之病，亦疗脏腑，能除皮毛之疾。故病在皮毛，疗于皮毛；病在五脏，疗于五脏。或病浅而疗浅，或病深而疗深，或病浅而疗深，或病深而疗浅，皆愈者，斯为上智十全者也。今夫邪气始入皮毛之浅，遂至五脏之深，上工疗之有十，五死五生者，以其阴阳两感深重故也。&nbsp;&nbsp;平按：“五脏”二字，袁刻不重。“五脏”下，《素问》有“治五脏者”四字。</p>
<h4>故天之邪气，感则害五脏；</h4>
<p>谓天降八正虚风，从冲上来，为损至深，故害五脏也。&nbsp;&nbsp;平按：“害”下，《素问》有“人”字。</p>
<h4>水谷之寒温，感则害六腑；</h4>
<p>天地之间资生气味，谓水谷也。六腑贮于水谷，节之失和，次害六腑也。&nbsp;&nbsp;平按：《素问》“温”作“热”；“害”下有“于”字。</p>
<h4>地之湿气，感则害皮肉筋脉。</h4>
<p>肾为水脏，主骨又深，少湿未能即伤。余之四脏，所主皮肉筋脉在外，感即先伤，未至六腑也。</p>
<h4>故用针者，从阴引阳，从阳引阴，</h4>
<p>肝脏足厥阴脉实，肝腑胆足少阳脉虚，须泻厥阴以补少阳，即从阴引阳也。若少阳实，厥阴虚，须泻少阳以补厥阴，即从阳引阴也。余例准此。&nbsp;&nbsp;平按：“故”下，《素问》有“善”字。</p>
<h4>以右治左，以左治右，</h4>
<p>谓以缪刺，刺诸络脉；谓以巨刺，刺诸经脉。</p>
<h4>以我知彼，</h4>
<p>谓医不病，能知病人。</p>
<h4>以表知里，</h4>
<p>或瞻六腑表脉，以知五脏里脉；或瞻声色之表，以知脏腑之里也。</p>
<h4>以观过与不及之理，见微得过，用之不殆。</h4>
<p>寸口之脉，过五十动，然后一代，谓之过；不满五十，谓之不及。见关格微病，得过失也。见微过而救人者，谓未病之病，疗十十全，故无危殆。&nbsp;&nbsp;平按：“得”《甲乙经》作“则”。</p>
<h4>善诊者按脉，</h4>
<p>善，谓上工善能诊候。诊候之要，谓按脉。&nbsp;&nbsp;平按：《素问》“按脉”上有“察色”二字，《甲乙经》同。</p>
<h4>先别阴阳，审清浊，而知部候；</h4>
<p>按脉之道，先须识别五脏阴脉，六腑阳脉，亦须审量营气为浊，卫气为清，和两手各有寸、关、尺三部之别也。&nbsp;&nbsp;平按：“部候”，《素问》、《甲乙》作“部分”，别本亦作“部分”。注“和两手”，“和”字疑是“知”字传写之误。</p>
<h4>视喘息，听音声，而知所苦；</h4>
<p>须看病人喘息迟急粗细，听病人五行音声，即知五脏六腑、皮毛肤肉、筋脉骨髓何者所苦，此谓听声而知者也。&nbsp;&nbsp;平按：《甲乙》“音声”作“声音”；“知”下有“病”字。</p>
<h4>观权衡规矩，而知病所在；</h4>
<p>面部有五脏六腑五行气色，观乎即知病在何脏腑也。&nbsp;&nbsp;平按：“规”上，《甲乙》有“视”字。“在”《素问》作“主”，《甲乙》作“生”。</p>
<h4>按尺寸而观浮沉滑涩，而知病所生；</h4>
<p>涩，所敕反，不滑也。人之两手，从关至鱼九分，为寸也；从关至尺一寸，为尺也；尺寸终始一寸九分，为尺寸也。凡按脉也者，按寸口得五脏六腑十二经脉之气，以知善恶；又按尺部，得知善恶。依此大经，竟无关部，关者，尺寸分处，关自无地。依秦越人，寸口为阳，得地九分；尺部为阴，得地一寸，尺寸终始一寸九分，亦无关地。华佗云：“尺寸关三部各有一寸，三部之地合有三寸。”未知此言何所依据。王叔和、皇甫谧等各说不同，并有关地，既无依据，不可行用。但关部不得言无，然是尺寸分处，自无其地，脾脉在中，有病寄见尺寸两间，至下脉经之中，具定是非也。按脉之道，先别阴阳清浊，知部分，以次察声色，知病所苦所在，始按尺寸，观浮沉等四时之脉，以识病源也。&nbsp;&nbsp;平按：“所生”下，《素问》有“以治”二字，新校正云：“按《甲乙经》作知病所在，以治则无过。下无过二字，续此为句。”与此正合。注“尺寸分处”，袁刻作“寸尺分处”。</p>
<h4>以治无过，以诊则不失矣。</h4>
<p>此以诊候知病源已，然后命诸针艾汤药等法疗诸病者，必有祛疾服灵之福，定无夭年损伤之罪，以其善诊则无失也。&nbsp;&nbsp;平按：《甲乙》“治”下有“则”字；“不”作“无”。</p>
<h4>故曰：病之始起也，可刺而已；</h4>
<p>以其善诊，病之始生，即以小针消息去之，不用毒药者，此则其微易散者也。</p>
<h4>其盛，可待而衰也。</h4>
<p>病盛不可疗者，如堂堂之阵，不可即击。待其衰时，然后疗者，易得去之，如疟病等也。&nbsp;&nbsp;平按：“而衰也”，《素问》、《甲乙》作“衰而已”。</p>
<h4>故曰：因其轻而扬之，</h4>
<p>谓风痹等，因其轻动，道引微针，扬而散之。</p>
<h4>因其重而减之，</h4>
<p>谓湿痹等，因其沉重，燔针按熨，渐减损也。&nbsp;&nbsp;平按：注“湿痹”，袁刻误作“滋痹”。</p>
<h4>因其衰而彰之。</h4>
<p>谓癫狂等，取其衰时，彰泻去之也。</p>
<h4>形不足者，温之以气；</h4>
<p>谓寒瘦少气之徒，补其阳气也。</p>
<h4>精不足者，补之以味。</h4>
<p>五脏精液少者，以药以食五种滋味而补养之。</p>
<h4>其高者，因而越之；</h4>
<p>风热实于头胸，因泻越之。</p>
<h4>其下者，引而竭之；</h4>
<p>寒湿实于腰足，引泻竭之。</p>
<h4>中满者，泻之于内；</h4>
<p>气胀肠胃之中，可以泻之。</p>
<h4>其有邪者，凊以为汗；其在皮者，汗而发之；</h4>
<p>凊，冷也。邪，肠胃寒热病气也。或入脏腑，或在皮毛，皆用针药以调汗而出之也。&nbsp;&nbsp;平按：“凊”《素问》、《甲乙》作“渍形”二字，袁刻作“清”，今依原钞作“凊”。</p>
<h4>其慓悍者，按而投之；</h4>
<p>慓，芳照反，急疾也。悍，胡旦反。禁其气急不散，以手按取，然后投针也。&nbsp;&nbsp;平按：“投”《素问》、《甲乙》作“收”。</p>
<h4>其实者，散而泻之。</h4>
<p>诸有实者，皆散泻之。</p>
<h4>审其阴阳，以别柔刚，阳病治阴，阴病治阳。</h4>
<p>夫物柔弱者，阳之徒也；刚强者，阴之徒也。阴经受邪，流入阳经为病，是为阴经为本，阳经为标。疗其本者，疗于阴经，即阳病疗阴也。阳经受邪，准阴疗阳也，即阴病疗阳也。人阴阳二经，阴经若实，阳经必虚；阳经若实，阴经定虚。故阳虚病者宜泻阴，阴实病者宜补阳也。</p>
<h4>定其血气，各守其乡，血实宜决之，气虚宜□引之。</h4>
<p>须定所病在气在血，各守血气病之别乡，泻乃用针刺去实血，补乃用针引气，引皮补已，纵皮闭门，使气不泄。掣，死曳反，引也。&nbsp;&nbsp;平按：“气虚”《甲乙》作“气实”。“掣”《素问》作“□”。注“纵皮”，“纵”字，袁刻作“从”。</p>
<p>&nbsp;</p>



<h2>调阴阳</h2>
<p>平按：此篇见《素问》卷一第三《生气通天论》。</p>
<h4>黄帝问于岐伯曰：夫自古通天者，生之本也，</h4>
<p>古，谓上古、中古者也。谓阴阳而摄其生，则通天之义。上古、中古人君摄生，莫不法于天地，故生同天地，长生久视。通天地者，生之本也。不言通地者，天为尊也。</p>
<h4>本于阴阳。</h4>
<p>本于天地阴阳之气。</p>
<h4>天地之间，六合之内，其气九州、九窍、五脏、十二节，皆通于天气。</h4>
<p>在于天地四方上下之间，所生之物，即九州等也。九州，即是身外物也。九窍等物，身内物也。十二节者，谓人四肢各有三大节也。谓九州等内外物，皆通天气也。&nbsp;&nbsp;平按：《素问》“于”作“乎”。</p>
<h4>其生在其气三，</h4>
<p>谓天地间九州等物，其生皆在阴阳及和三气。&nbsp;&nbsp;平按：《素问》“在”作“五”，别本亦作“五”。</p>
<h4>谓数犯此者，则邪气伤人，此寿之本。</h4>
<p>阴阳分为四时和气，人之纵志不顺四时和气摄生，为风寒雨湿邪气伤也。此顺三气养生，寿之本也。&nbsp;&nbsp;平按：《素问》“数”上无“谓”字；“寿”下有“命”字；“本”下有“也”字。</p>
<h4>苍天之气清静，则志意治，</h4>
<p>苍，天色也。气，谓四时和气者也。天地之和气，清而不浊，静而不乱，能令人志意皆清静也。&nbsp;&nbsp;平按：《素问》“静”作“净”。</p>
<h4>夫顺之则阳气固，虽有贼邪，弗能害也，此因时之序也。</h4>
<p>人能顺清静和气，则脏气守其内，腑气固其外，则虽有八正虚风贼邪，不能伤也，斯因四序之和自调摄也。&nbsp;&nbsp;平按：《素问》“顺”上无“夫”字。</p>
<h4>故圣人搏精神，或服天气，通神明。</h4>
<p>搏，附也，或有也。圣人令精神相附不失，有服清静之气，通神令清，通性令明，故得寿弊①天地而不道夭。&nbsp;&nbsp;平按：《素问》“搏”作“传”；“服天”上无“或”字；“通”上有“而”字。&nbsp;&nbsp;①“弊”，通“蔽”。</p>
<h4>气失之，则内闭九窍，外壅肌肉，卫气散解，此谓自伤，气之削也。</h4>
<p>阴气失和，则内闭九窍，令便不通，外壅肌肉，使腠理壅塞也。阳气失和，则腠理开解，卫气发泄也。此之失者，皆是自失将摄，故令和气销削也。&nbsp;&nbsp;平按：《素问》“失”上无“气”字。“卫”原钞作“冲”，据本注应作“卫”，《素问》亦作“卫”。</p>
<h4>阳气者，若天与日，失其行，独寿不章，故天运当以日光明，是故阳因上而卫外者也。</h4>
<p>人之阳气，若天与日，不得相无也。如天不得无日，日失其行，则天不明也。故天之运动，要藉日行，天得光明也。人与阳气不得相无，若无三阳行于头上，则人身不得章延寿命也。故身之生运，必待阳脉行身已上，故寿命章也。是以阳上于头，卫于外也。平&nbsp;&nbsp;按：《素问》“行独”二字作“所则折”三字；“上而”二字作“而上”二字。</p>
<h4>因于寒，志欲如连枢，起居如惊，神气乃浮。</h4>
<p>连，数也。枢，动也。和气行身，因伤寒气，则志欲不定，数动不住，故起居如惊，神魂飞扬也。&nbsp;&nbsp;平按：《素问》“寒”下无“志”字；“连枢”作“运枢”，新校正云：“全元起本作连枢。”</p>
<h4>因于暑，汗烦则喘喝，静则多言，体若燔炭，汗出如散。</h4>
<p>喝，汉②曷反，呵也，谓喘呵出气声也。汗者，阴气也，故汗出即热去。今热，汗出而烦扰也。若静而不扰，则内热狂言。如此者，虽汗犹热。汗如沐浴，汗不作珠，故曰如散也。&nbsp;&nbsp;平按：《素问》“如散”作“而散”。&nbsp;&nbsp;②“汉”，萧本误作“漠”。今据仁和寺本改。</p>
<h4>因于湿，首如裹攘，大筋濡短，小筋施长，施长者为痿。</h4>
<p>如，而也。攘，除也。人有病热，用水湿头而以物裹人，望除其热，是则大筋得寒湿缩，小筋得热缓长。施，缓也，绝尔反。筋之缓疭，四肢不收，故为痿也。&nbsp;&nbsp;平按：《素问》“裹”下有“湿热不”三字；“濡”作“□”；“施”作“□”；“小筋施长”下有“□短为拘”四字；“为痿”上无“者”字。</p>
<h4>因阳气为肿，四维相代，阳气而竭。</h4>
<p>因邪气客于分肉之间，卫气壅遏不行，遂聚为肿。四时之气，各自维守，今四气相代，则卫之阳气竭壅不行，故为肿也。&nbsp;&nbsp;平按：“因阳气为肿”《素问》作“因于气为肿”；“而竭”作“乃竭”。</p>
<h4>阳气者，烦劳则张，精绝辟积，于夏使人前厥，</h4>
<p>辟，稗尺反。夏日阳气盛时，入房过多，则阳虚起，精绝辟积，生前厥之病也。辟积，辟叠停废之谓也。前厥，即前仆也。&nbsp;&nbsp;平按：“前厥”《素问》作“煎厥”。</p>
<h4>目盲不可以视，耳闭不可以听，</h4>
<p>精绝则肾腑足太阳脉衰，足太阳脉起目内眦，故太阳衰者即目盲也。精绝肾虚，则肾官不能听也。</p>
<h4>溃溃乎若坏都，滑滑不止。</h4>
<p>溃，胡对反。溃溃、滑滑，皆乱也。阳气烦劳，则精神血气乱，若国都亡坏，不可止也。一曰滑不正则。都，大也。言非直精神血气溃乱，四肢十二大骨痿疭不正也。&nbsp;&nbsp;平按：“滑滑不止”《素问》作“汩汩乎不可止”。注“滑不正则”应作“都骨不正”。按：原钞“滑滑不止”右偏，有“滑滑不止，都骨不正”八小字。</p>
<h4>阳气大怒，则形气而绝，血宛于上，使前厥，有伤于筋纵，</h4>
<p>阴并于阳，盛怒则卫气壅绝，血之宛陈，上并于头，使人有仆，故曰前厥。并伤于筋，故痿疭也。&nbsp;&nbsp;平按：“阳气”下《素问》有“者”字；“而绝”作“绝而”；“宛”作“菀”；“使前厥”作“使人薄厥”。</p>
<h4>其若不容，而出汗偏阻，使人偏枯。</h4>
<p>阻，坏也，慈吕反。容，缓也。阳气盛者必伤筋痿缓，其若不缓，则冷汗偏出坏身。偏枯，不随之病也，或偏枯疼者也。&nbsp;&nbsp;平按：“而出汗偏阻”《素问》作“汗出偏沮”。</p>
<h4>汗出见湿，乃生痤疽。</h4>
<p>若汗遍身，见湿于风，即邪风客于肌肉，壅遏营卫，伤肉以生痤疽也。痤，痈之类，然小也，俗谓之疖子。久雍陷骨者，为痤疽也。&nbsp;&nbsp;平按：《素问》“疽”作“疿”。</p>
<h4>高粱之变，足生大丁，受如持虚。</h4>
<p>膏粱血食之人，汗出见风，其变为病，与布衣不同，多足生大钉肿。膏粱身虚，见湿受病，如持虚器受物，言易得也。&nbsp;&nbsp;平按：《素问》“膏”作“高”；“钉”作“丁”，新校正云：“按丁生之处，不常于足，盖谓膏粱之变，饶生大丁，非偏著足也。”又《素问》“持虚”下有“劳汗当风，寒薄为皶，郁乃痤”十一字。</p>
<h4>阳气者，精则养神，柔则养筋。</h4>
<p>卫之精气，昼行六腑，夜行五脏，令五神清明，行四肢及身，令筋柔弱也。</p>
<h4>开阖不得，寒气从之，乃生大偻。</h4>
<p>腠理有邪，开令邪出，则开为得也。腠理无邪，闭令不开，即阖为得也。今腠理开邪入，即便闭之，故不得也。寒邪入已，客于腰脊，以尻代踵，故曰大偻。偻，曲也，力矩反。</p>
<h4>陷脉为瘘，流连肉腠。</h4>
<p>寒邪久客不散，寒热陷脉以为脓血，流连在肉腠之间，故为瘘。&nbsp;&nbsp;平按：“流”《素问》作“留”。</p>
<h4>输气化薄，传为善畏，乃为惊骇。</h4>
<p>输者，各系于脏，气化薄则精虚不守，故善畏而好惊也。&nbsp;&nbsp;平按：《素问》“输”作“俞”；“乃”作“及”。</p>
<h4>营气不顺，逆于肉理，乃生癕肿。</h4>
<p>脉肉营气，为邪气伤，不得循脉阴阳相注，故逆于肉理，败肉即生痈也。&nbsp;&nbsp;平按：《素问》“顺”作“从”；“癕”作“痈”。注“脉肉”，“肉”字别本作“内”。</p>
<h4>魄汗不尽，形弱而气烁，穴输已闭，发为风疟，故风者，百病之始也。</h4>
<p>魄，肺之神也。肺主皮毛腠理，人之汗者，皆是肺之魄神所营，因名魄汗。夏伤于暑，汗出不止，形之虚弱，气之衰损，淫邪藏于腠理，腠理已闭，至秋得寒，内外相感，遂成风疟而气烁，故邪风者百病始。烁，式药反，淫邪气□。&nbsp;&nbsp;平按：《素问》“不尽”作“未尽”。</p>
<h4>清静则肉腠闭距，虽有大风苛毒，弗之能客，此因时之序也。</h4>
<p>不为躁动，毛腠闭距，八风不能伤者，顺四时之序调养，故无病也。苛，害也，音柯。&nbsp;&nbsp;平按：《素问》“距”作“拒”；“客”作“害”。</p>
<h4>故人病久则传化，上下不并，良医弗为。</h4>
<p>人病虽久，得有传变，上下阴阳不并，至其所王，必当自愈，故良医不为也。&nbsp;&nbsp;平按：《素问》“病”上无“人”字。</p>
<h4>故阳蓄积病死，而阳气当隔，隔者当泻，不亟正治，旦乃败亡。</h4>
<p>故阳病者，蓄积不得传化，有其死期者，阳脉当隔，脉有隔之时，当即泻之，不急疗者，必当死也。隔，格也。亟，急也。&nbsp;&nbsp;平按：“旦乃败亡”《素问》作“粗乃败之”，别本“旦”作“且”。注“疗者”，别本作“疗之”。</p>
<h4>故阳气者，一日而主外，平旦人气生，日中而阳气隆，日西阳气已虚，气门乃开，是故暮而收距，毋扰筋骨，毋见雾露。</h4>
<p>夫阳者，生气也。阴者，死气也。故阳气一日而主外，阴气一夜而主内。一日外者分为三时：平旦人气始生，为少阳也；日中人气隆盛，为太阳也；日西人气始衰，为虚阳也。阳气虚者，阴气即开也。阴气开者，即申酉戌，少阴生也，故暮须收距，无令外邪入皮毛也；亥子丑时，即至阴也，故至阴时无扰骨也；寅卯辰，即厥阴也，故厥阴时无扰于筋，见雾露也，阴衰见湿，因招寒湿病。&nbsp;&nbsp;平按：《素问》“开”作“闭”。</p>
<h4>反此三时，形乃困薄。</h4>
<p>不顺昼夜各三时气以养生者，必为病困迫于身。薄，迫也。</p>
<h4>岐伯曰：阴者，藏精而极起者也；阳者，卫外而为固者也。</h4>
<p>五脏藏精，阴极而阳起也；六腑卫外，阳极而阴固也。故阴阳相得，不可偏胜也。&nbsp;&nbsp;平按：《素问》“极起”作“起亟”。</p>
<h4>阴不胜其阳，则其脉流薄，疾并乃狂。</h4>
<p>阳胜，即人迎脉动，或停或速，是则阴并阳盛，发为狂病。&nbsp;&nbsp;平按：《素问》“脉”上无“其”字。</p>
<h4>阳不胜其阴，五脏气争，九窍不通。</h4>
<p>阴胜，则脏气无卫，故外九窍闭而不通也。&nbsp;&nbsp;平按：“五脏”上，《素问》有“则”字。</p>
<h4>是以圣人陈阴阳，筋脉和同，骨髓坚固，气血皆顺，如是则外内调和，邪不能客①，耳目聪明，气立如故。</h4>
<p>故圣人陈阴阳，使人调内外之气，和而不争也。&nbsp;&nbsp;平按：《素问》“顺”作“从”；“外内”作“内外”；“客”作“害”。&nbsp;&nbsp;①“客”，萧本误作“容”，今据仁和寺本改。</p>
<h4>风客淫气，精乃亡，邪伤肝。</h4>
<p>风客淫情之气，遂令阴盛，施精不已，故精亡也。肝脉循阴入肝，故精亡伤肝也。&nbsp;&nbsp;平按：注“淫情”，“情”字别本作“精”。</p>
<h4>因而饱食，筋脉横解，肠澼为痔。</h4>
<p>澼，音僻，泄脓血也。肝主于筋，亦生于血，肝既伤已，又因饱食，谷气盛迫，筋脉解裂，广肠漏泄脓血，名之为痔也。&nbsp;&nbsp;平按：“肠澼”，袁刻误作“伤澼”。</p>
<h4>因而一饮，则逆气。</h4>
<p>一者，大也。既已亡筋伤肝，又因大饮，则为逆气之病也。&nbsp;&nbsp;平按：“一”《素问》作“大”。</p>
<h4>因而强力，肾气乃伤，高骨乃坏。</h4>
<p>亡精伤肝，复因力已入房，故伤肾也。肾以藏精主骨，肾伤则大骨坏也。高，大也。</p>
<h4>凡阴阳之要，阳密阳固，而两者不和，若春无秋，若冬无夏，因而和之，是谓圣度。</h4>
<p>腠理密不泄者，乃内阴之力也。五脏藏神固者，外阳之力也。故比四时和气，不得相无也。因四时和气和于身者，乃是先圣法度也。&nbsp;&nbsp;平按：“阴密阳固”《素问》作“阳密乃固”。</p>
<h4>故强不能，阴气乃绝，</h4>
<p>阴气衰者，可以补阴，更强入房泻其阴，故阴气绝也。&nbsp;&nbsp;平按：“故强不能”《素问》作“故阳强不能密”，袁刻于“能”下加一“密”字，与原钞不合。</p>
<h4>因于露风，乃生寒热。</h4>
<p>精亡肝伤，更得寒湿风邪，邪风成者为寒热病也。&nbsp;&nbsp;平按：《素问》此段上有“阴平阳秘，精神乃治，阴阳离决，精气乃绝”四句。后二句，本书见下文。</p>
<h4>是以春伤于风，邪气流连，乃为洞泄；夏伤于暑，秋为痎疟；秋伤于湿，气上逆而咳，发为痿厥，阴阳离决，精气乃绝；冬伤于寒，春乃病热。</h4>
<p>洞，大贡反，疾流也。肺恶寒湿之气，故上逆咳也。至冬寒湿变热，四肢不用，名曰痿厥。二气离分不和，故精气绝也。&nbsp;&nbsp;平按：《素问》“流连”作“留连”；“春乃病热”作&nbsp;&nbsp;“春必温病”。</p>
<h4>四时之气争，伤五脏也。</h4>
<p>风寒暑湿，四时邪气争而不和，即伤五脏也。</p>
<h4>阴之生，本在五味。</h4>
<p>身内五脏之阴，因五味而生也。&nbsp;&nbsp;平按：《素问》“生”上有“所”字。</p>
<h4>阴之五官，阳在五味。</h4>
<p>五脏，阴之官也。谓眼、耳、鼻、口、舌等五官之阳，本于五味者也。故五味内滋五脏，五官于是用强也。&nbsp;&nbsp;平按：《素问》“官”作“宫”；“阳”作“伤”。</p>
<h4>是故味过酸，肝气以津，肺气乃绝；</h4>
<p>夫五味者，各走其脏，得中则益，伤多则损。故伤酸者，能令肝气下流，膀胱胞薄，遂成于癃漏泄病也。肺气克肝，今肝气津泄，则肺无所克，故肺气无用也。&nbsp;&nbsp;平按：“肺”《素问》作“脾”。</p>
<h4>味过于咸，则大骨气劳，短肌气抑；</h4>
<p>咸以资骨，今咸过伤骨，则脾无所克，故肌肉短小，脾气壅抑也。&nbsp;&nbsp;平按：《素问》“肌”下有“心”字。</p>
<h4>味过苦，心气喘满，色黑，肾不卫；</h4>
<p>苦以资心，今苦过伤心，喘满欧吐，则肾气无力，故色黑而不能卫也。&nbsp;&nbsp;平按：《素问》“苦”作“甘”；“肾不卫”作“肾气不衡”。</p>
<h4>味过于甘，脾气濡，胃气乃厚；</h4>
<p>甘以资脾气，今甘过伤脾气濡，令心闷胃气厚盛也。&nbsp;&nbsp;平按：《素问》“甘”作“苦”；“濡”上有“不”字。</p>
<h4>味过于辛，筋脉沮弛，精神乃英。</h4>
<p>辛以资肺，今辛多伤肺，肺以主气，筋之气坏，泄于皮毛也。心神克肺气沮泄，神气英盛，浮散无用也。&nbsp;&nbsp;平按：“英”《素问》作“央”，王注作“久”字解。新校正谓：“此论味过所伤，不宜作精神长久解，央乃殃也，此古文简略，字多假借用也。”其说为长。</p>
<h4>是故谨和五味，则骨正筋柔，气血以流，腠理以密。</h4>
<p>谓五味各得其所者，则咸能资骨，故骨正也；酸能资筋，故筋柔也；辛能资气，故气流也；苦能资血，故血流也；甘能资肉，故腠理密也。</p>
<h4>如是则气骨以精，谨道如法，长有天命。</h4>
<p>谨，顺也。如是调养身者，则气骨常得精胜，上顺天道，如先圣法，则寿弊天地，故长有天命也。&nbsp;&nbsp;平按：顾本《素问》“气骨”作“骨气”，赵府本仍作“气骨”。</p>
<p>&nbsp;</p>


<h2>阴阳杂说</h2>
<p>平按：此篇，自篇首至“是谓得道”，见《素问》卷一第四《金匮真言论》。自“黄帝问于岐伯曰：人有四经”至“阴阳相过曰弹”，见《素问》卷二第七《阴阳别论》。自“凡痹”至“痹聚在脾”，见《素问》卷十二第四十三《痹论》。自“阴争于内”至末，见《素问·阴阳别论》。</p>
<h4>黄帝问于岐伯曰：天有八风，经有五风，八风发邪气，经风触五脏。</h4>
<p>八风，八正邪风也，正月朔日有此八风，发为邪气伤人者也。经风，八虚风也，谓五时八风，从虚乡来，触于五脏，舍之为病也。&nbsp;&nbsp;平按：《素问》“问”下无“于岐伯”三字；“五风”下有“何谓？岐伯对曰”六字；“发邪”下无“气”字，有“以为”二字。注“八正”，袁刻作“八方”，按前《调阴阳篇》“虽有邪贼”句，杨注云：“虽有八正虚风，不能伤也。”依原钞作“八正”为是。</p>
<h4>邪气发病，所谓得四时之脉者，</h4>
<p>谓得四时相胜之脉以为候。&nbsp;&nbsp;平按：《素问》“脉”作“胜”，别本亦作“胜”。</p>
<h4>春胜长夏，长夏胜冬，冬胜夏，夏胜秋，秋胜春，所谓得四时之胜也。</h4>
<p>谓天风、经风在身，邪气行于寸口，有相胜之候。&nbsp;&nbsp;平按：《素问》无“得”字。</p>
<h4>东风生于春，病在肝，输在颈项；</h4>
<p>东风从春生已与肝为病者，肝之病气，运致于颈项，颈项为春也。&nbsp;&nbsp;平按：注“运致”，别本作“逆致”。</p>
<h4>南方风生于夏，病在心，输在胸胁；</h4>
<p>胸胁当心，故为夏也。</p>
<h4>西方风生于秋，病在肺，输在肩背；</h4>
<p>肩背当肺，故为秋也。</p>
<h4>北方风生于冬，病在肾，输在腰股；</h4>
<p>腰股近肾，故为冬也。</p>
<h4>中央为土，病在脾，输在脊，故精者身之本也。</h4>
<p>脊膂当脾，故为仲夏也。土为五谷之精，以长四脏，故为身之本也。&nbsp;&nbsp;平按：《素问》“输”作“俞”，下同；“南、西、北”下均无“方”字；“故精者，身之本也”句在后。</p>
<h4>故春气者病在头，</h4>
<p>在头颈项。</p>
<h4>夏气者病在脏，</h4>
<p>脏谓心腹。</p>
<h4>秋气者病在肩背，</h4>
<p>肩背为秋气也。</p>
<h4>冬气者病在四肢。</h4>
<p>冬为痹厥，多在四肢。</p>
<h4>故春喜病鼽衄，</h4>
<p>伤寒，春病在头，故喜鼽衄也。</p>
<h4>夏喜病洞泄寒，</h4>
<p>伤风，夏病在脏，故喜病洞泄寒中也。&nbsp;&nbsp;平按：《素问》“寒”作“寒中”；“夏”作“长夏”，在仲夏之后。</p>
<h4>仲夏喜病胸胁，</h4>
<p>伤温，夏病在胸胁，故喜病胸胁。</p>
<h4>秋喜病风疟，</h4>
<p>仲夏伤暑者，秋喜病风疟也。</p>
<h4>冬喜病痹厥。</h4>
<p>伤湿，冬病故为痹厥。</p>
<h4>故冬不按蹻，春不病鼽衄，春不病颈项，</h4>
<p>夫冬伤寒气在于腠理者，以冬强勇按蹻，多劳困，腠理开，寒气入客。今冬不作按蹻，则无伤寒，至春不患热病鼽衄，故春不病颈项者也。蹻，几小反，强勇貌也。&nbsp;&nbsp;平按：《素问》“鼽”上无“病”字。</p>
<h4>夏不病洞泄寒中，仲夏不病胸胁，</h4>
<p>春伤风时，多循于头，入于腑脏，故至夏日作飧泄寒中病也。所以春无伤风，即无夏飧泄之病，故至仲夏不病胸胁。&nbsp;&nbsp;平按：《素问》“夏不病洞泄”作“长夏”，在“仲夏不病胸胁”下。</p>
<h4>秋不病风疟，秋不病肩背胸胁，</h4>
<p>仲夏不伤暑于胸胁，至秋无疟及肩背胸胁病也。&nbsp;&nbsp;平按：《素问》无“秋不病肩背胸胁”句。</p>
<h4>冬不病痹厥飧泄，而汗出藏于凊者，至春不病温。</h4>
<p>冬病痹厥飧泄内虚，又因汗出，寒入藏于内，故至春病温，是为冬伤于寒，春为温病所由者也。&nbsp;&nbsp;平按：“凊”《素问》作“精”。“藏于凊”上，《素问》有“夫精者，身之本也，&nbsp;&nbsp;故”八字。</p>
<h4>夏暑汗不出者，秋成风疟。</h4>
<p>小寒入腠理，不得汗泄，至秋寒气感而成疟也。</p>
<h4>此平人脉法地也。</h4>
<p>平人脉法，要须知风、寒、暑、湿四气为本，然后候知弦、钩、毛、沉四时脉也。地，即本也。&nbsp;&nbsp;平按：《素问》无“地”字。</p>
<h4>岐伯曰：阴中有阴，阳中有阳。平旦至日中，天之阳，阳中之阳也；日中至昏，天之阳，阳中之阴也；</h4>
<p>子午巳东，昼为阳也；卯酉巳北，夜为阴。故平旦至日中，阳中之阳也；日中至昏，阳中之阴也。&nbsp;&nbsp;平按：“岐伯曰”《素问》作“故曰”；“昏”上有“黄”字。</p>
<h4>合夜至鸡鸣，天之阴，阴中之阴也；鸡鸣至平旦，天之阴，阴中之阳也。</h4>
<p>子午巳西，夜为阴；卯酉巳南，昼为阳。故合夜至鸡鸣，阴中之阴也；鸡鸣至平旦，阴中之阳也。</p>
<h4>故人亦应之。</h4>
<p>人同阴阳，故人亦有阳中之阳，阳中之阴，阴中之阴，阴中之阳也。</p>
<h4>夫言人之阴阳，则外为阳，内为阴。</h4>
<p>皮毛肤肉，在外为阳；筋骨脏腑，在内为阴。</p>
<h4>言人身之阴阳，则背为阳，腹为阴。</h4>
<p>背在胸上近头，故为阳也；腹在胸下近腰，故为阴也。</p>
<h4>言人之身，五脏中之阴阳，则脏者为阴，腑者为阳；肺、肝、心、脾、肾，五脏皆为阴；胆、胃、大肠、小肠、三焦、膀胱，六腑皆为阳。</h4>
<p>就身之中，五脏藏于精神为阴，六腑贮于水谷为阳也。&nbsp;&nbsp;平按：《素问》“言人之身，五脏中之阴阳”作“言人身之脏腑中之阴阳”；“肺肝心脾肾”作“肝心脾肺肾”；“三焦”二字在“膀胱”下。</p>
<h4>所以欲知阴中之阴而阳中之阳者何也？为冬病在阴，夏病在阳，春病在阴，秋病在阳。</h4>
<p>所以须知阴阳相在者，以其四时风寒暑湿在阴阳也。何者？冬之所患咳嗽痹厥，得之秋日伤湿，阴也；夏之所患飧泻病者，得之春日伤风，阳也；春之所患温病者，得之冬日伤寒，阴也；秋之所患咳疟病者，得之夏日伤暑，阳也。&nbsp;&nbsp;平按：注“咳疟”恐系“痎疟”之误，以上篇“夏伤于暑，秋为痎疟”也。</p>
<h4>皆视其所在，为施针石。</h4>
<p>视，瞻候也。宜以三部九候瞻知所在，然后命于针灸、砭石、汤药、导引，五立疗方，施之不误，使十全者也。</p>
<h4>故背为阳，阳中之阳，心也；背为阳，阳中之阴，肺也；</h4>
<p>心肺在隔已上，又近背上，所以为阳也。心以属火，火为太阳，故为阳中之阳也。肺以属金，金为少阴，故为阳中之阴也。</p>
<h4>腹为阴，阴中之阴，肾也；腹为阴，阴中之阳，肝也；</h4>
<p>肾肝居膈以下，又近下极，所以为阴也。肾以属水，水为太阴，故为阴中之阴也。肝以属木，木为少阳，故为阴中之阳也。</p>
<h4>腹为阴，阴中之至阴，脾也。</h4>
<p>脾居腹中至阴之位，以资四脏，故为阴中之阴。</p>
<h4>此皆阴阳表里、外内左右、雌雄上下相输应也，故以应天之阴阳也。</h4>
<p>五脏六腑，即表里阴阳也。皮肤筋骨，即内外阴阳也。肝肺所主，即左右阴阳也。牝脏牡脏，即雌雄阴阳也。腰上腰下，即上下阴阳也。此五阴阳，气相输会，故曰合于天也。&nbsp;&nbsp;平按：《素问》“外内”作“内外”；无“左右上下”四字。</p>
<h4>问曰：五脏应四时有放乎？答曰：有。东方青色，入通于肝，开窍于目，藏精于肝，</h4>
<p>精，谓木精也，汁也，三合，藏之肝腑胆中也。&nbsp;&nbsp;平按：《素问》“问曰”作“帝曰”；“有放乎”作“各有收受乎”。</p>
<h4>其病发惊骇，</h4>
<p>起怒亡魂，故惊骇也。</p>
<h4>其味辛，</h4>
<p>肝味正酸而言辛者，于义不通。有云：金克木为妻，故肝有辛气。&nbsp;&nbsp;平按：《素问》“辛”作“酸”。注“而言辛”，袁刻作“有本言辛”。</p>
<h4>其类草木，</h4>
<p>五行各别多类，故五行中各①称类也。草木类同也。&nbsp;&nbsp;①“各”字之旁，仁和寺本注一“别”字。</p>
<h4>其畜鸡，其谷麦，其应四时，上为岁星，</h4>
<p>春当岁星。</p>
<h4>是以春气在头也，其音角，</h4>
<p>头为身之初首，故春气在也。</p>
<h4>其数八，</h4>
<p>成数八。</p>
<h4>是以知病在筋也，其臭臊。</h4>
<p>是以②知筋位居春，故病在筋也。&nbsp;&nbsp;②“以”，萧本在“故”字之后。查仁和寺本，此段注文作两行，“以”字在右行“是知”与左行“故病”四字中间，据文义，当在“是”字之后。</p>
<h4>赤色入通于心，</h4>
<p>火生于木，心又属火，火色赤，故通心。&nbsp;&nbsp;平按：“赤色”上，《素问》有“南方”二字。</p>
<h4>开窍于耳，</h4>
<p>《九卷》云：心气通舌。舌既非窍，通于耳。</p>
<h4>藏精于心，</h4>
<p>心有七孔三毛，盛精汁三合。</p>
<h4>故病在五脏，</h4>
<p>心为五脏主，不得受于外邪，受外邪则五脏皆病也。</p>
<h4>其味苦酸，</h4>
<p>酸为苦母，并母言之，故有苦酸。&nbsp;&nbsp;平按：《素问》无“酸”字。</p>
<h4>其类火，其畜羊，其谷黍，</h4>
<p>《九卷》云：黄黍味辛。苦味克辛，仍金火相济，故并言之。</p>
<h4>其应四时，其星上为荧惑，</h4>
<p>夏时上为荧惑。</p>
<h4>以知病在脉也，</h4>
<p>脉位居夏，故病在脉。</p>
<h4>其音徵，其数七，</h4>
<p>成数七也。</p>
<h4>其臭焦。黄色入通于脾胃，</h4>
<p>五色皆自通脏，不言其腑，此言腑者，以胃为四脏资粮，故兼言也。&nbsp;&nbsp;平按：《素问》“黄色”上有“中央”二字；“脾”下无“胃”字。</p>
<h4>开窍于口，藏精于脾，</h4>
<p>精，脾中散膏半斤，主裹血，温五脏也。</p>
<h4>故病在于舌本，</h4>
<p>脾脉足太阳连舌本，故夏病在舌本也。</p>
<h4>其味甘，其类土，其畜牛，其谷稷，其应四时，上为镇星，</h4>
<p>其脾王四季，故季夏上为镇星。</p>
<h4>故知病在肉也，其音宫，其数五，</h4>
<p>脾肉在夏，故有病在肉。其数五，谓生数。</p>
<h4>其臭香。白色入通于肺，开窍于鼻，藏精于肺，</h4>
<p>精，肺液也。&nbsp;&nbsp;平按：“白色”上《素问》有“西方”二字。</p>
<h4>故病在于背，</h4>
<p>肺为阳中之阴，在背，故病在背。</p>
<h4>其味辛，其类金，其畜马，其谷稻，</h4>
<p>《九卷》云：粳米味甘，黍味辛。此中稻辛。</p>
<h4>其应四时，上为太白星，</h4>
<p>秋时上为太白星。</p>
<h4>故知病在皮毛，</h4>
<p>皮毛在秋，故病在皮毛也。</p>
<h4>其音商，其数九，其臭腥。</h4>
<p>九为成数。</p>
<h4>黑色入通于肾，开窍于二阴，</h4>
<p>二阴，谓前后阴也。&nbsp;&nbsp;平按：“黑色”上，《素问》有“北方”二字。</p>
<h4>藏精于肾，</h4>
<p>精，谓肾液。</p>
<h4>病在于溪谷，其味咸，其类水，其畜豕，其谷豆，</h4>
<p>肉之大会为谷，小会为溪。肉分之间，溪谷①之会，肾间动气为原气，在溪谷间，故冬病在也。&nbsp;&nbsp;平按：《素问》“溪”下无“谷”字；“豕”作“彘”。&nbsp;&nbsp;①“谷”，萧本误作“骨”，今据仁和寺本改。</p>
<h4>其应四时，上为辰星，</h4>
<p>冬时上为辰星。</p>
<h4>以知病在骨，</h4>
<p>骨气在冬，故病在骨。</p>
<h4>其音羽，其数六，其臭腐。</h4>
<p>六为成数。</p>
<h4>岐伯曰：善为脉者，谨察五脏六腑逆顺，阴阳表里雌雄之纪，藏之心意，合之于精，非其人勿教，非其人勿授，是谓得道。</h4>
<p>善候脉者，须察脏腑之气，有逆有顺，阴阳表里雌雄纲纪，得之于心，合于至妙，然后教于人。教于人之道，观人所能，妙知声色之情，可使瞻声察色，诸如是等，谓其人也。教，谓教童蒙也。授，谓授久学也。如是行者，可谓上合先圣人道也。&nbsp;&nbsp;平按：《素问》“善”上有“故”字，无“岐伯曰”三字；“逆顺”二字作“一逆一从”四字；“合之于精”作“合心于精”。</p>
<h4>黄帝问于岐伯曰：人有四经十二顺，</h4>
<p>四经，谓四时经脉也。十二顺，谓六阴爻、六阳爻，相顺者也。&nbsp;&nbsp;平按：《素问》“黄帝问”下无“于岐伯”三字；“顺”作“从”，下同。下有“何谓？岐伯对曰”六字。</p>
<h4>四经应四时，十二顺应十二月，</h4>
<p>肝、心、肺、肾四脉，应四时之气；十二爻，应十二月。</p>
<h4>十二月应十二脉。</h4>
<p>十二经脉也。</p>
<h4>脉有阴阳，</h4>
<p>十二经脉，六阴六阳。</p>
<h4>知阳者知阴，知阴者知阳。</h4>
<p>妙知人迎之变，即悬识气口；于气口之动，亦达人迎。</p>
<h4>凡阳有五，五五二十五阳。</h4>
<p>五脏之脉于五时见，随一时中即有五脉，五脉见时皆有胃气，即阳有五也。五时脉见，即有二十五阳数者也。</p>
<h4>所谓阴者真脏，其见则为败，败必死。</h4>
<p>于五时中，五脏脉见各无胃气，唯有真脏独见，此为阴也。&nbsp;&nbsp;平按：“其”《素问》作“也”。又：《素问》“死”下有“也”字。注“为阴”，“为”字，袁刻作“所谓”二字。</p>
<h4>所谓阳者，胃胞之阴阳。</h4>
<p>胃胞之中，苞裹五谷，具五脏为粮，此则真脏阴为阳，故曰胃胞阴阳者也。&nbsp;&nbsp;平按：《素问》“胞”作“脘”；“阳”上无“阴”字，下有“也”字。</p>
<h4>别于阳者，知病之处；</h4>
<p>阳，胃气也。足阳明脉通于胃，是以妙别阳明胃气，则诸脉受病所在并知之。</p>
<h4>别于阴者，知死生之期。</h4>
<p>妙别五脏之脉，即知死生有期。</p>
<h4>三阳在头，三阴在手，</h4>
<p>三阳行胃人迎之脉，在头；三阴行太阴寸口之脉，在手也。</p>
<h4>所谓一也。</h4>
<p>阴阳上下动如引绳，故曰一也。</p>
<h4>别于阳者，知病忌时；</h4>
<p>善别胃脉，即和胃气有无禁忌在于四时。&nbsp;&nbsp;平按：注“和”，别本作“知”。</p>
<h4>别于阴者，知死生之期。</h4>
<p>善别手太阴脉，即知真脏脉之有无，死生之期。</p>
<h4>谨熟阴阳，无与众谋。</h4>
<p>谨能纯熟阴阳脉气之道，决于心者，不复有疑，故不与众人谋议也。</p>
<h4>所谓阴阳者，去者为阴，至者为阳；动者为阳，静为阴；数者为阳，迟者为阴。</h4>
<p>凡阴阳者，去、静与迟皆为阴，至、动与数皆为阳。&nbsp;&nbsp;平按：《素问》“静”下有“者”字；“静者”句，在“动者”句上；“迟者”句，在“数者”句上。</p>
<h4>凡持真脏之脉者，肝至悬绝九日死，</h4>
<p>有本为十八日。&nbsp;&nbsp;平按：《素问》“脏之”二字作“脉之脏”三字；“九”作“急十八”三字。</p>
<h4>心至悬绝九日死，肺至悬绝十日死，肾至悬绝五日死，脾至悬绝四日死。</h4>
<p>得真脏脉者死，然死之期，得五脏悬绝已去，各以其脏之气分昼日为数。脉至即绝，久而不来，故曰悬绝。&nbsp;&nbsp;平按：《素问》“十日”作“十二日”；“五日”作“七日”。</p>
<h4>问曰：二阳之病发心痹，有不得隐曲，女子不月，其传为息贲，三日者死不治。</h4>
<p>二阳者，阳明也。阳明，谓手阳明大肠脉也，足阳明脉也。阳明所发，心痹等病也。隐曲，大小便。风消，谓风热病消骨肉也。息贲，贲，隔也，为隔息也。&nbsp;&nbsp;平按：《素问》&nbsp;&nbsp;“曰”上无“问”字；“痹”作“脾”；“息贲”下无“三日”二字。</p>
<h4>曰：三阳为病，发寒热，下为癕肿，及为痿厥喘悁，其传为索泽，其传为颓疝。</h4>
<p>三阳，太阳也，谓手太阳小肠脉也，足太阳膀胱脉也。太阳所发，寒热等病。悁，季绵反，忧患也。索，夺也。忧恚不已，传为夺人色润泽也。&nbsp;&nbsp;平按：《素问》“喘悁”作“喘&nbsp;&nbsp;”。</p>
<h4>曰：一阳发病，少气喜咳喜泄，传为心瘛，其传为膈。</h4>
<p>一阳，少阳也，手少阳三焦脉也，足少阳胆脉也。少阳发少气等病。隔，塞也。&nbsp;&nbsp;平按：《素问》“喜”作“善”；“瘛”作“掣”。“少气”，原钞作“小气”，玩注宜作“少”，《素问》亦作“少”。又注“少阳”，“少”字原钞亦作“小”，恐系钞写之误，谨更正。</p>
<h4>二阳一阴发病，生惊骇背痛，喜噫喜欠，名曰风厥。</h4>
<p>二阳，阳明也。一阴，厥阴也，手厥阴心包脉也，足厥阴肝脉也。此二脉发惊骇等病，风厥也。&nbsp;&nbsp;平按：《素问》“生”作“主”。</p>
<h4>二阴一阳发病，喜胀心满喜气。</h4>
<p>二阴，少阴也，手少阴心脉也，足少阴肾脉。少阴、少阳发喜胀等病。&nbsp;&nbsp;平按：注“肾脉”下，袁刻有“一阳，少阳也”五字。</p>
<h4>三阳三阴发病，为偏枯痿易，四肢不举。</h4>
<p>三阳，太阳也。三阴，太阴也，手太阴肺脉也，足太阴脾脉也。太阴发偏枯等病也。</p>
<h4>鼓一阳曰钩曰鼓，</h4>
<p>一阳，少阳也。少阳脉至手太阴寸口，其脉鼓也。鼓，脉鼓劝也。一阳之鼓曰钩也。&nbsp;&nbsp;平按：《素问》“钩”下无“曰”字。</p>
<h4>一阴曰毛，</h4>
<p>一阴，厥阴也。厥阴脉至之寸口曰毛，此阴脉，不称鼓也。有本：一曰阴曰毛也。</p>
<h4>鼓阳胜隐曰弦，</h4>
<p>脉鼓阳胜于隐曰弦。&nbsp;&nbsp;平按：《素问》“隐”作“急”。别本“隐”上有“阴”字。</p>
<h4>鼓阳至而绝曰石，</h4>
<p>至者为阳也，鼓阳至绝曰石也。</p>
<h4>阴阳相过曰弹。</h4>
<p>阴阳之脉至寸口相击曰弹也。&nbsp;&nbsp;平按：“弹”《素问》作“溜”。</p>
<h4>凡痹之客五脏者，肺痹者，烦则满喘而欧。</h4>
<p>邪气客肺及手太阴，故烦满喘欧也。&nbsp;&nbsp;平按：《素问》“烦”下无“则”字；“欧”作“呕”。</p>
<h4>心痹者不通，烦则下鼓，暴上气而喘，嗌干喜噫，厥气上则恐。</h4>
<p>邪气客心及手太阳，故上下不通，烦则少腹故胀等病也。&nbsp;&nbsp;平按：《素问》“不通”上有“脉”字；“则”上有“心”字；“喜”作“善”。注“少腹故胀”，“故”恐系“鼓”字之误。</p>
<h4>肝痹者，夜卧则惊，多饮数小便，上为演坏。</h4>
<p>邪气客肝及足厥阴脉，厥阴脉系目及阴，故卧惊数小便。演当涎，谓涎流坏中心也。&nbsp;&nbsp;平按：“演坏”《素问》作“引如怀”三字。</p>
<h4>肾痹者善胀，尻以伐踵，脊以伐项。</h4>
<p>邪客肾及少阴之脉，故喜胀脊曲也。&nbsp;&nbsp;平按：《素问》“善”作“喜”；两“伐”字均作“代”；“项”作“头”。“胀”下，袁刻有“足挛”二字，原钞无。</p>
<h4>脾痹者，四肢懈惰，发咳欧汁，上为大寒。</h4>
<p>邪客脾及足太阴脉，不得营于四肢，故令懈惰，又发脾咳，胃寒欧冷水也。&nbsp;&nbsp;平按：《素问》“懈惰”作“解堕”；“欧”作“呕”；“寒”作“塞”。</p>
<h4>大肠痹者，数饮出而不得，中气喘争，时发飧泄。</h4>
<p>邪客大肠及手阳明脉，大肠中热，大便难，肺气喘争，时有飧泄也。&nbsp;&nbsp;平按：《素问》“肠”上无“大”字；“出而”作“而出”。注“争”字，原钞作“年”，谨依经文作“争”。</p>
<h4>胞痹者，少腹膀胱按之两髀若沃以汤，涩于小便，上为清涕。</h4>
<p>膀胱盛尿，故谓之胞，即尿脬。脬，匹苞反。邪客膀胱及足太阳，膀胱中热，故按之髀热，下则小便有涩，上则鼻清涕出也。&nbsp;&nbsp;平按：“少腹”，原钞作“少肠”，《素问》作“少腹”，袁刻作“小肠”，与原钞、《素问》均异，谨依《素问》作“少腹”。“两髀”《素问》作“内痛”，新校正云：“全元起本作两髀。”据此，则全元起本与此相合。“若沃以汤”，“汤”字原钞作“阳”，恐传写之误，谨依《素问》作“汤”，别本亦作“汤”。</p>
<h4>阴气者，静则神脏，躁则消亡。</h4>
<p>五脏之气，为阴气也；六腑之气，为阳气也。人能不劳五脏之气，则五神各守其脏，故曰神脏也。贼郎反。若怵惕思虑，悲哀动中，喜乐无极，愁忧不解，盛怒不止，恐惧不息，躁动不已，则五神消灭，伤脏者也。</p>
<h4>饮食自倍，肠胃乃伤。</h4>
<p>凡人饮食，胃实则肠虚，肠实则胃虚，肠胃更实更虚，故得气通，长生久视。若饮食自倍，则气不通，夭人寿命也，此则伤腑也。</p>
<h4>淫气喘息，痹聚在肺；</h4>
<p>淫，过也。喘息，肺所为也。喘息过者，则肺虚邪客，故痹聚也。</p>
<h4>淫气忧思，痹聚在心；</h4>
<p>忧思，心所为。忧思过者，则心伤邪客，故痹聚也。</p>
<h4>淫气欧唾，痹病在肾；</h4>
<p>欧唾，肾所为也。欧唾过者，则肾虚邪客，故痹聚也。&nbsp;&nbsp;平按：“欧唾”《素问》作“遗溺”。</p>
<h4>淫气渴乏，痹聚在肝；</h4>
<p>肝以主血，今有渴乏，多伤血肝虚，故痹聚也。&nbsp;&nbsp;平按：“渴乏”《素问》作“乏竭”。</p>
<h4>淫气饥绝，痹聚在胃。</h4>
<p>饥者，胃少谷也。饥过绝食则胃虚，故痹聚。</p>
<h4>淫气雍塞，痹聚在脾。</h4>
<p>谷气过塞，则实而痹聚于脾也。&nbsp;&nbsp;平按：“饥绝”《素问》作“肌绝”，下无“痹聚在胃”、“淫气雍塞”二句。新校正云：“详从上凡痹客五脏者至此，全元起本在《阴阳别论》中，此王氏所移。”据此，则全元起本与《太素》同也。</p>
<h4>阴争于内，阳扰于外，魄汗未藏，四逆而起，起则动肺，使人喘喝。</h4>
<p>五脏为阴，内邪阴气以伤五脏，故曰争内；六腑为阳，外邪阳气以侵六腑，故曰扰外。皮毛腠理也，肺魄所主，故汗出腠理，名魄汗也。藏，犹闭也。阴阳争扰，汗出腠理未闭，寒气因入，四肢逆冷，内伤于肺，故使喘喝。喝，喘声，呼割反。&nbsp;&nbsp;平按：《素问》“动”作“熏”；“喝”作“鸣”。</p>
<h4>阴之所生，和本曰味。</h4>
<p>五脏所生和气之本，曰五味也。&nbsp;&nbsp;平按：《素问》“味”作“和”。</p>
<h4>是故刚与刚，阳气破散，阴气乃消亡。</h4>
<p>刚与刚，阳盛也。阳盛必衰，故破散也。无阳之阴，必消亡也。</p>
<h4>淖则刚柔不和，经气乃绝。</h4>
<p>淖，乱也，音浊。言阳散阴消，故刚柔不和，则十二经气绝也。&nbsp;&nbsp;平按：《素问》此段下有“死阴之属，不过三日而死；生阳之属，不过四日而死”数句，本书在后。</p>
<h4>岐伯曰：所谓生阳死阴者，肝之心谓之生阳，</h4>
<p>木生火也。</p>
<h4>心之肺谓之死阴，</h4>
<p>火克金也。</p>
<h4>肺之肾谓之重阴，</h4>
<p>少阴重至阴也。</p>
<h4>肾之脾谓之辟阴，死不治。</h4>
<p>辟，重叠。至阴、太阴重也。</p>
<h4>结阳者，肿四肢。</h4>
<p>结，聚。</p>
<h4>结阴者，便血一升，再结二升，三结三升。</h4>
<p>血聚多至三升也。</p>
<h4>阴阳结者针，多阴少阳曰石水，少腹肿。</h4>
<p>少阴为水，故多字误耳①也。&nbsp;&nbsp;平按：《素问》“结”下无“者”字；“针”作“斜”。“石”，原钞本作“右”，恐误，《素问》作“石”。“腹肿”二字，原钞缺左方，只余右方“复”、“重”二字，谨依《素问》作“腹肿”。&nbsp;&nbsp;①“耳”，萧本无。今据仁和寺本补。</p>
<h4>三阳结谓之消，</h4>
<p>消渴、消中也。三阳，太阳。&nbsp;&nbsp;平按：《素问》“三阳”作“二阳”。注“消渴”，“渴”字袁刻误作“浊”。</p>
<h4>二阳结谓之隔，</h4>
<p>便溲不通也。二阳，阳明也。&nbsp;&nbsp;平按：《素问》“二”作“三”。</p>
<h4>三阴结谓之水，</h4>
<p>三阴，太阴。</p>
<h4>一阴一阳结，谓之喉痹。</h4>
<p>厥阴，少阳也。</p>
<h4>阴搏阳别，谓之有子，</strong>②&nbsp;&nbsp;阴脉聚，阳脉不聚也。&nbsp;&nbsp;②“搏”，人卫本注曰：杨注训“聚”，疑当作“抟”。下同。</p>
<h4>阴阳虚肠辟。</h4>
<p>阴阳腑脏脉皆虚者，肠辟叠死。&nbsp;&nbsp;平按：《素问》“辟”下有“死”字。</p>
<h4>死阴之属，不过三日而死；生阳之属，不过四日而已。</h4>
<p>阴阳死生期也。&nbsp;&nbsp;平按：《素问》此数语在“经气乃绝”之下。“四日而已”，《素问》作“四日而死”，新校正云：“按别本作四日而生，全元起注本作四日而已，俱通。详上下文义，作死者非。”据此，则全元起注本与此正合，袁刻误作“四日而死”。</p>
<h4>阳加于阴谓之汗，</h4>
<p>加，胜之也。</p>
<h4>阴虚阳搏谓之崩。</h4>
<p>崩，下血也。</p>
<h4>三阴俱搏，三十日夜半死。</h4>
<p>太阴总得三阴之气。&nbsp;&nbsp;平按：《素问》“三十”作“二十”。</p>
<h4>二阴俱搏，十五日夕死。</h4>
<p>少阴总得二阴之气。&nbsp;&nbsp;平按：《素问》“十五”作“十三”；“夕”下有“时”字，别本亦有“时”字。</p>
<h4>一阴俱搏，十日平旦死。</h4>
<p>厥阴气皆来聚，故曰俱也。&nbsp;&nbsp;平按：顾本《素问》无“平旦”二字，赵府本有。</p>
<h4>三阳俱搏且鼓，三日死。</h4>
<p>三阳之脉，聚而且鼓。</p>
<h4>三阳三阴俱搏，心腹满，发尽不得隐曲，五日死。二阳俱搏，募病温，死不治，不过十日死。</h4>
<p>阳明之气皆聚，则阳明募病。有本为幕也。&nbsp;&nbsp;平按：《素问》“募”作“其”。</p>
<p>&nbsp;</p>




<h1>卷第四（佚）</h1>

<h1>卷第五（卷首缺）</h1>
<h2>人合</h2>
<p>平按：此篇自注文“不足二节，故得怀子也”以上，残脱不完，篇目亦不可考，故自“黄帝问于伯高曰”至“以抱人形”，谨从《灵枢》卷十第七十一《邪客篇》补入。自“天有阴阳”以下，至“天地相应者”，见《灵枢·邪客篇》。</p>
<h4>黄帝问于伯高曰：愿闻人之肢节，以应天地奈何？伯高答曰：天圆地方，人头圆足方以应之。天有日月，人有两目；地有九州岛岛岛岛，人有九窍；天有风雨，人有喜怒；天有雷电，人有音声；天有四时，人有四肢；天有五音，人有五脏；天有六律，人有六腑；天有冬夏，人有寒热；天有十日，人有手十指；辰有十二，人有足十指，茎垂以应之，女子不足二节，以抱人形；</strong>[平按：以上从《灵枢·邪客篇》补入。]<strong>□……□不足二节，故得怀子也。</h4>

<h4>天有阴阳，人有夫妻；岁有三百六十五日，人有三百六十五节；</strong>[平按：《灵枢》“人”下有“有”字。]<strong>地有高山，人有肩膝；地有深谷，人有腋腘；</h4>
<p>戈麦反，曲脚也。</p>
<h4>地有十二经水，人有十二经脉；地有云气，人有卫气；地有草蔖，</h4>
<p>千古反，草名也，又死草也。&nbsp;&nbsp;平按：“云气”，原钞“云”字下半不全，只余上半雨字。按《素问·阴阳应象大论》云：“地气上为云。”此云“地有云气”，正合。袁刻因《灵枢》作“泉脉”，遂作“泉气”，恐误。“蔖”，《灵枢》作“蓂”。</p>
<h4>人有毫毛；天有昼晦，人有卧起；天有列星，人有牙齿；地有小山，人有小节；地有山石，人有高骨；地有林木，人有募筋；地有聚邑，人有□肉；岁有十二月，人有十二节；地有时不生草，人有毋①子。此人所以与天地相应者。</h4>
<p>幕，当为膜，亦幕覆也。膜筋，十二经筋及十二筋之外裹膜分肉者，名膜筋也。人身上有二十六形，应天地之形也。&nbsp;&nbsp;平按：《灵枢》“齿牙”作“牙齿”；“时”上有“四”字。&nbsp;&nbsp;①“毋”，萧本误作“母”。今据仁和寺本改。</p>
<p>&nbsp;</p>



<h2>阴阳合</h2>
<p>平按：此篇自篇首至“此之谓也”，见《灵枢》卷七第四十一《阴阳系日月篇》。篇中间自“在上者为阳”至“苍色”一段经文，杨注原钞残阙，平于日本仁和寺宫御藏本残卷十三纸中检出，证以《灵枢·阴阳系日月篇》经文，补入“生于火，故”及“有肝，肝者”之间，而此篇缺处复完，亦幸事也。自“此之谓也”下“黄帝曰”至末，见《素问》卷二第六《阴阳离合论》，又见《灵枢》卷二第五《根结篇》，又见《甲乙经》卷二第五。</p>
<h4>黄帝曰：余闻天为阳，地为阴，日为阳，月为阴，其合之于人奈何？岐伯曰：腰以上为天，腰以下为地，故天为阳，地为阴。</h4>
<p>夫人身阴阳应有多种：自有背腹上下阴阳，有脏腑内外阴阳，有五脏雄雌阴阳，有身手足左右阴阳，有腰上下天地阴阳也。</p>
<h4>足之十二脉，以应十二月，月生于水，故在下者为阴；</h4>
<p>腰下为地，故两足各有三阴三阳，应十二月，故十二脉也。人身左右随是一边即有十二脉者，天地通取也。月为太阴之精，生水在地，故为阴也。&nbsp;&nbsp;平按：《灵枢》“足”上有“故”字；“腰”上有“经”字。</p>
<h4>手之十指，以应十日，日生于火，故在上者为阳。</h4>
<p>日为太阳之精，生火在天，故为阳也。&nbsp;&nbsp;平按：“日生于火”《灵枢》作“日主火”。</p>
<h4>黄帝曰：合之于脉奈何？岐伯曰：寅者正月，生阳也，主左足之少阳；未者六月，主右足之少阳；卯者二月，主左足之太阳；午者五月，主右足之太阳；辰者三月，主左足之阳明；巳者四月，主右足之阳明。此两阳合于前，故曰阳明。</h4>
<p>从寅至未六辰为阳，从申至丑六辰为阴。十一月一阳生，十二月二阳生，正月三阳生。三阳已生，能令万物生起，故曰生阳。生物阳气，正月未大，故曰少阳；六月阳气已少，故曰少阳。二月阳气已大，故曰太阳；五月阳气犹大，故曰太阳。三月、四月二阳合明，故曰阳明也。&nbsp;&nbsp;平按：“正月”下《灵枢》有“之”字。</p>
<h4>申者七月，生阴也，主右足之少阴；丑者十二月，主左足之少阴；酉者八月，主右足之太阴；子者十一月，主左足之太阴；戌者九月，主右足之厥阴；亥者十月，主左足之厥阴。此两阴交尽，故曰厥阴。</h4>
<p>五月一阴生，六月二阴生，七月三阴生。三阴已生，能令万物始衰，故曰生阴。生物七月阴气尚少，故曰少阴；十二月阴气已衰，故曰少阴。八月阴气已大，故曰太阴；十一月阴气犹大，故曰太阴。九月、十月二阴交尽，故曰厥阴。厥，尽也。&nbsp;&nbsp;平按：“七月”下，《灵枢》有“之”字。</p>
<h4>甲主左手之少阳，己主右手之少阳。乙主左手之太阳，戊主右手之太阳。景主左手之阳明，丁主右手之阳明。此两火并合，故为阳明。</h4>
<p>甲、乙、景、丁、戊、己，为手之阳也；庚、辛、壬、癸，为手之阴也。甲己①为少阳者，春气浮于正月，故曰少阳；己为夏阳将衰，故曰少阳。甲在东方，故为左也；己在中宫，故为右也。乙戊为手太阳者，乙为二月，阳气已大，故曰太阳；戊夏阳盛，故为太阳。乙在东方，戊在中宫，故有左右也。景丁为阳明者，景为五月，丁为六月，皆是南方火也，二火合明，故曰阳明也。&nbsp;&nbsp;平按：“景”《灵枢》作“丙”，唐人避太祖讳“丙”为“景”，犹讳“渊”为“泉”也。注“夏阳将衰”，“夏”、“衰”二字因虫蚀不全，玩其剩处，与“夏”、“衰”二字相近，证以上注“阳气已少，故曰少阳；阴气已衰，故曰少阴”，于义亦合，谨拟作“夏”、“衰”二字。&nbsp;&nbsp;①“己”，萧本原作“乙”，今据仁和寺本改。</p>
<h4>庚主右手之少阴，癸主左手之少阴。辛主右手之太阴，壬主左手之太阴。故足之阳者，阴中之少阳也；足之阴者，阴中之太阴也。</h4>
<p>庚癸为少阴者，十二辰为地，十干为天，天中更有阴阳，故甲乙等六为阳，庚辛等四为阴。庚为七月申，阴气未大，故曰少阴；癸为十二月丑，阴气将终，故曰少阴。辛壬为太阴者，辛为八月酉，阴气已大，故曰太阴；壬为十一月子，阴气盛大，故曰太阴。心主厥阴之脉，非正心脉，于十干外，无所主也。足为阴也，足之有阳，阴中少也；足之有阴，阴中大也。&nbsp;&nbsp;平按：注“八月”下原缺一字，证以上注“七月申”，则此八月应是“酉”字，谨拟作“酉”。又注“十干”，“干”字原缺右方②，疑是“干”字，谨拟作“干”。&nbsp;&nbsp;②“干”字，原各本均为繁体字，作“乾”。</p>
<h4>手之阳者，阳中之太阳也；</h4>
<p>手之六阳，乃是腰以上阳中之阳，故曰太阳。</p>
<h4>手之阴者，阳中之少阴也。</h4>
<p>手之六阴，乃是腰以上阳中之阴，阳大阴少，故曰少阴。</p>
<h4>腰以上者为阳，腰以下者为阴。</h4>
<p>此上下阴阳也。</p>
<h4>其于五脏也，心为阳中之太阳，肺为阳中之少阴，</h4>
<p>以上，上下阴阳，此为五脏阴阳。心、肺居鬲以上为阳，肝、脾、肾居鬲以下为阴。故阳者呼，心与肺也；阴者吸，脾与肾也。心肺俱阳，心以属火，故为阳中太阳也；心肺俱阳，肺以属金，故为阳中少阴也。&nbsp;&nbsp;平按：注“阴者吸”，“者”字原缺，据上文“阳者呼”，当是“者”字，谨拟作“者”。</p>
<h4>肝为阴中之少阳，脾为阴中之至阴，肾为阴中之太阴。</h4>
<p>三脏居鬲以下为阴，肝脏属木，故为阴中少阳也。脾在鬲下属土，耳以居下，故为阴中至阴。肾下属水，故为阴中之太阴也。&nbsp;&nbsp;平按：《素问·六节藏象论》谓：“肺为阳中之太阴，肾为阴中之少阴，肝为阳中之少阳。”新校正引《太素》“肺为阳中之少阴，肾为阴中之太阴，肝为阴中之少阳”，以证《素问》王注之失，其说甚详，检《素问》卷三第九《六节藏象论》王注下新校正自知。</p>
<h4>黄帝曰：以治之奈何？岐伯曰：正月、二月、三月，人气在左，无刺左足之阳；</h4>
<p>春之三月，人三阳气在左足王处，故不可刺也。</p>
<h4>四月、五月、六月，人气在右，无刺右足之阳；</h4>
<p>夏之三月，人三阳气在右足王处，故不可刺也。</p>
<h4>七月、八月、九月，人气在右，无刺右足之阴；</h4>
<p>秋之三月，人三阴气在右足王处，故不可刺也。</p>
<h4>十月、十一月、十二月，人气在左，无刺左足之阴。</h4>
<p>冬之三月，人三阴气在左足王处，故不可刺也。</p>
<h4>黄帝曰：五行以东方甲乙木主春，春者苍色，苍色有肝，肝者主足厥阴也。今乃以甲为左手少阳，不合于数，何也？岐伯曰：此天地之阴阳也，非四时五行之以次行也。且夫阴阳之者，有名而无形，故数之可十，离之可百，散之可千，推之可万，此之谓也。</h4>
<p>五行次第阴阳，以甲为厥阴，上下天地阴阳，以甲为阳者，良以阴阳之道无形无状，裁成造化，理物无穷，可施名以名实，故数之可十，推之可万也。&nbsp;&nbsp;平按：《灵枢》“主春”作“王春”；“苍色”二字不重；“有肝”作“主肝”；“主足厥阴”作“足厥阴”，无“主”字。“可十”，“十”字原缺，原校补。“推之”，“推”字袁刻误作“椎”，注同，谨更正。</p>
<h4>黄帝曰：余闻天为阳，地为阴，日为阳，月为阴，三百六十五日成一岁，人亦应之。今闻三阴三阳，不应阴阳，其故何也？</h4>
<p>三阴三阳之数各三，不应天地日月阴阳二数何也？黄帝非不知之，欲因问广衍阴阳变化无穷之数也。&nbsp;&nbsp;平按：《素问》“黄帝”下有“问”字；“六十”下无“五”字；“今”下无“闻”字。</p>
<h4>岐伯曰：阴阳者，数之可十，离之可百，散之可千，推之可万，万之大不可胜数也，然其要一也。</h4>
<p>言阴阳之理，大而无外，细入无间，毫末之形，并阴阳彫刻，故其数者，不可胜数也。故阴中有阴，阳中有阳，阳中有阴，阴中有阳。然则混成，同为一气，则要一也。&nbsp;&nbsp;平按：《素问》“岐伯”下有“对”字；“离”作“推”；“散”作“数”。</p>
<h4>天覆地载，万物方生也。</h4>
<p>二仪合气也。</p>
<h4>未出地者，命曰阴处，名曰阴中之阴；</h4>
<p>辨阴阳，所谓雄雌者也。人之与物，未生以前，合在阴中，未出地也。未生为阴，在阴之中，故为阴中之阴也。</p>
<h4>则出地者，命曰阴中之阳。</h4>
<p>所生已生曰阳，初生未离于地，故曰阴中之阳也。</p>
<h4>阳予之正，阴为之主。</h4>
<p>阳气以为人物生正，阴气以为人物养主也。</p>
<h4>故生因春，长因夏，收因秋，藏因冬，失常则天地四塞。</h4>
<p>一气离为阴阳，以作生养之本，复分四时，遂为生长收藏之用，终而复始，如环无端，谓之常也。若失其常，四时之施，壅塞不行也。&nbsp;&nbsp;平按：注“施”，袁刻作“弛”。</p>
<h4>阴阳之变，其在人者，亦数之可散也。</h4>
<p>散，分也。阴阳之变，俱通内外，外物既尔，内身之变，亦可分为众□□可胜数也。</p>
<h4>黄帝曰：愿闻三阴三阳之离合也。</h4>
<p>别为三阴三阳，推之可万，故为离也。唯一阴一阳，故为合也。</p>
<h4>岐伯曰：圣人南面而立，</h4>
<p>古者圣人欲法天、地、人三才形象，处于明堂，南面而立，以取法焉也。</p>
<h4>前曰广明，后曰太冲，太冲之地，名曰少阴，</h4>
<p>圣人中身以上，阳明为表在前，故曰广明。太阴为里在后，故广明下名曰太阴。冲脉在太阴之下，故称后曰太冲。太冲脉下，次有少阴，故曰少阴为地，以肾最居下故也。</p>
<h4>少阴之上，名曰太阳，</h4>
<p>太阳即足太阳，是肾之腑膀胱脉也。脏阴在内，腑阳居外，故为上者也。</p>
<h4>太阳根于至阴，结于命门，</h4>
<p>至阴，是肾少阴脉也，是阴之极，阳生之处，故曰至阴。太阳接至阴而起，故曰根于至阴。上行络项，聚于目也。结，聚也。&nbsp;&nbsp;平按：《素问》“根”下有“起”字。</p>
<h4>名曰阴中之阳。</h4>
<p>少阴水中而有此阳气，故曰阴中之阳也。</p>
<h4>中身而上，名曰广明，广明之下，名曰太阴，</h4>
<p>身中表之上，名曰广明。脾脏足太阴脉从足至舌下，太阴脉在广明里，故为下也。广明为表，故为上也。</p>
<h4>太阴之前，名曰阳明。阳明根起于厉兑，结于颡大，</h4>
<p>阳明脾腑之脉，在太阴表前，从足指厉兑，上行聚于颡上额颅。颡，额也，苏荡反。&nbsp;&nbsp;平按：“结于颡大”，《素问》无此句，《灵枢》作“结于颡大，颡大者钳耳也”，《甲乙经》作“结于颃颡，颃颡者钳大，钳大者耳也”，原钞本作“颡大”，又本书卷十《经脉根结》亦作“颡大”，袁刻作“颡上”。</p>
<h4>名曰阴中之阳。</h4>
<p>人腹为阴，阳明从太阴而起，行于腹阴，上至于颡，故为阴中阳。</p>
<h4>厥阴之表，名曰少阳，少阳根起于窍阴，结于窗笼，名曰阴中之少阳。</h4>
<p>厥阴之脉，起于足大指丛毛之上，循阴股上注于肺，阴脏行内也。少阳肝腑之脉，起足窍阴，上聚于耳，为表阳腑也。以少阳属木，故为阴中少阳也。&nbsp;&nbsp;平按：《素问》无“结于窗笼”四字。</p>
<h4>是故三阳之离合也，太阳为关，阳明为阖，少阳为枢。</h4>
<p>三阳离合为关、阖、枢，以营于身也。夫为门者具有三义：一者门关，主禁者也。膀胱足太阳脉主禁津液及于毛孔，故为关也；二者门阖，谓是门扉，主关闭也。胃足阳明脉令真气止息，复无留滞，故名为阖也；三者门枢，主转动者也。胆足少阳脉主筋，纲维诸骨，令其转动，故为枢也。&nbsp;&nbsp;平按：“太阳为关”，“关”字《甲乙经》、《素问》、《灵枢》均作“开”。日本钞本均作“閞”，乃“关”字省文。玩杨注“门有三义，一者门关，主禁者也。”“主禁”之义，“关”字为长，若“开”字，则说不去矣。再考《灵枢·根结篇》及《甲乙经·经脉根结篇》，于“太阳为开”之上均有“不知根结，五脏六腑折关败枢开阖而走”之文，本书卷十《经脉根结》与《灵枢》、《甲乙》同，则是前以关、枢、阖三者并举，后复以为关、为阖、为枢分析言之，足证明后之“为关”“关”字，即前之“折关”“关”字无疑矣。下“太阴为关”与此同义，不再举。再按：嘉祐本《素问》新校正云：“《九墟》太阳为关。”作“关”。</p>
<h4>三经者，不得相失，搏①而勿传，命曰一阳。</h4>
<p>惟有太阳关者，则真气行止留滞，骨摇动也。惟有阳明阖者，则肉节败、骨动摇也。惟有少阳枢者，则真气行止留滞，肉节内败也。相得各守所司，同为一阳之道也。搏，相得也。传，失所守也。&nbsp;&nbsp;平按：“传”《素问》作“浮”。&nbsp;&nbsp;①“搏”，人卫本注曰：“搏，杨注训为“相得”，后文训为“聚”，疑当作“抟”。”</p>
<h4>愿闻三阴。岐伯曰：外者为阳，内者为阴。然则中为阴，其冲在下者，名曰太阴，太阴根起于隐白，结于太仓，名曰阴中之阴。</h4>
<p>冲在太阴之下，少阴脉上。足太阴脉从隐白而出，聚于太仓，上至舌本。是脾阴之脉，行于腹阴，故曰阴中之阴也。&nbsp;&nbsp;平按：《素问》“隐”上有“于”字；“隐白”下无“结于太仓”四字。</p>
<h4>太阴之后，名曰少阴。少阴根起于涌泉，结于廉泉，名曰少阴。</h4>
<p>肾脉足少阴，从足小指之下，入涌泉，上行聚于廉泉，至于舌本也。&nbsp;&nbsp;平按：《素问》无“结于廉泉”四字；“名曰少阴”，作“名曰阴中之少阴”。</p>
<h4>少阴之前，名曰厥阴，厥阴根起于大敦，结于玉英，</h4>
<p>肝脉足厥阴在少阴前，起于大指丛毛之上，入大敦，聚于玉英，上头与督脉会于颠，注于肺中也。&nbsp;&nbsp;平按：《素问》无“结于玉英”四字。</p>
<h4>阴之绝阳，名曰阴之绝阴。</h4>
<p>无阳之阴，是阴必绝，故曰阴之绝阴。</p>
<h4>是故三阴之离合也，太阴为关，厥阴为阖，少阴为枢。</h4>
<p>三阳为外门，三阴为内门。内门亦有三者：一者门关，主禁者也。脾脏足太阴脉主禁水谷之气，输纳于中不失，故为关也。二者门阖，主开闭者也。肝脏足厥阴脉主守神气出入通塞悲乐，故为阖也。三者门枢，主动转也。肾脏足少阴脉主行津液，通诸津液，故为枢者也。</p>
<h4>三经者，不得相失也，搏②而勿沉，名曰一阴。</h4>
<p>三阴，经脉也。三阴之脉，搏聚而不偏沉，故得三阴同一用也。&nbsp;&nbsp;②“搏”，人卫本注曰：杨注训“聚”，疑当作“抟”。</p>
<h4>阴阳钟钟也，传为一周，</h4>
<p>钟钟，行不止住貌。营卫行三阴三阳之气，相注不已，传行周旋，一日一夜五十周也。&nbsp;&nbsp;平按：《素问》“钟钟”作“□□”；“传”字上无“也”字，有“积”字。</p>
<h4>气里形表而相成者也。</h4>
<p>五脏之气在里，内营形也；六腑之气在表，外成形者也。&nbsp;&nbsp;平按：“而相成者也”《素问》作“而为相成也”。</p>
<p>&nbsp;</p>





<h2>四海合</h2>
<p>平按：此篇自篇首至末，见《灵枢》卷六第三十三《海论》。自“人亦有四海”至“逆者必败”，见《甲乙经》卷一第八，惟文法微有不同。</p>
<h4>黄帝问岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于支节，子乃合之于四海何乎？</h4>
<p>血，谓十二脉中血也。气，谓十二脉中当经气也。&nbsp;&nbsp;平按：《灵枢》“问”下有“于”字；“支”作“肢”；“四海”下无“何”字。</p>
<h4>岐伯曰：人亦有四海十二经水。十二经水者，皆注于海。海有东西南北，命曰四海。黄帝曰：以人应之奈何？岐伯曰：人亦有四海。黄帝曰：请闻人之四海。岐伯曰：人有髓海，有血海，有气海，有水谷之海，凡此四者，所以应四海者也。</h4>
<p>十二经水者，皆注东海，东海周环，遂为四海。十二经脉皆归胃海，水谷胃气环流，遂为气血髓骨之海故也。水谷之海，比于东海也。&nbsp;&nbsp;平按：《灵枢》“以人应之奈何”下，无“岐伯曰：人亦有四海。黄帝曰：请闻人之四海”十七字。</p>
<h4>黄帝曰：远乎哉！夫子之合人天地四海也，愿闻应之奈何？岐伯曰：必先明知阴阳表里营输所在，四海定矣。</h4>
<p>胃脉以为阳，表也；手太阴、足少阴脉为阴，里也；冲脉为十二经脉及络脉之海，即亦表亦里也。&nbsp;&nbsp;平按：“营”《灵枢》作“荥”。</p>
<h4>黄帝曰：定之奈何？岐伯曰：胃者为水谷之海，其输上在气街，下至三里；</h4>
<p>胃盛水谷，故名水谷之海。胃脉，足阳明也。足阳明脉过于气街、三里，其气上下输此等穴也。&nbsp;&nbsp;平按：《甲乙》“输”作“腧”，下同，不再举。</p>
<h4>冲脉者，为十二经之海，其输上在于大杼，下出于巨虚之上下廉；</h4>
<p>冲脉管十二经脉。大杼是足太阳、手太阳脉所发之穴。巨虚上下廉，则足阳明脉所发之穴。此等诸穴，皆是冲脉致气之处，故名输也。</p>
<h4>膻中者，为气之海，其输上在柱骨之上下，前在于人迎；</h4>
<p>膻，胸中也，音檀。食入胃已，其气分为三道，有气上行经隧，聚于胸中，名曰气海，为肺所主。手阳明是肺腑脉，行于柱骨上下，入缺盆，支者上行至鼻，为足阳明，循颈下人迎之前，皆是膻中气海之输也。</p>
<h4>脑为髓之海，其输上在其盖，下在风府。</h4>
<p>胃流津液，渗入骨空，变而为髓，头中最多，故为海也。是肾所生①，其气上输脑盖百会之穴，下输风府也。&nbsp;&nbsp;①“生”，人卫本注曰：前段杨注“气海为肺所主”，疑此“生”字亦当作“主”。</p>
<h4>黄帝曰：凡此四海者，何利何害？何生何败？岐伯曰：得顺者生，得逆者败；知调者利，不知调者害。</h4>
<p>得生得败，言逆顺，天也；为利为害，言调不，人也。</p>
<h4>黄帝曰：四海之逆顺奈何？岐伯曰：气海有余者，气满胸中，急息面赤；气海不足，则气少不足以言。</h4>
<p>有余，谓邪气益真气也。面赤，谓气上冲面，阳脉盛也。&nbsp;&nbsp;平按：“急息”《灵枢》作“悗息”，《甲乙》作“悗急息”。</p>
<h4>血海有余者，则常想其身大，怫然不知其所病；血海不足，则常想其身小，狭然不知其所病。</h4>
<p>血多脉盛，故神想见身大也。怫，扶弗反，怫郁不安，不知所苦也。&nbsp;&nbsp;平按：“怫”下，《甲乙》有“郁也”二字。</p>
<h4>水谷之海有余者，则腹满胀；水谷之海不足，则饥不受谷食。髓海有余者，则轻劲多力，自过其度；髓海不足，则脑转耳鸣，胫痠眩</strong>□<strong>，目无所见，懈殆安卧。</h4>
<p>脑减不满颅中，故脑易转，喜耳鸣也。髓不满胫中，故胻痠疼也。脑虚少，筋肉血等精液不足，故眩冒无所见也。髓虚，四肢腰□无力，故懈怠安卧也。痠，息官反。眩，元遍反，瞑目乱也。□，亡到反，覆也。&nbsp;&nbsp;平按：“满胀”《甲乙》作“胀满”。“胻”《灵枢》作“胫”，《甲乙》作“胫胻”。“□”《灵枢》、《甲乙》均作“冒”；“殆”均作“怠”。注“腰”下一字原缺，袁刻作“脊”。</p>
<h4>黄帝曰：余已闻逆顺，调之奈何？岐伯曰：审守其输而调其虚实，毋犯其害，顺者得复，逆者必败。黄帝曰：善。</h4>
<p>输，谓四海之输。&nbsp;&nbsp;平按：“毋”字原缺下半，《灵枢》、《甲乙》均作“无”，应是“毋”字。《甲乙》无“黄帝曰：善”四字。</p>
<p>&nbsp;</p>



<h2>十二水</h2>
<p>平按：此篇见《灵枢》卷三第十二《经水篇》，又见《甲乙经》卷一第七，惟文法略异。</p>
<h4>黄帝问于岐伯曰：经脉十二者，外合于十二经水，而内属于五脏六腑。</h4>
<p>天下凡有八十一州，此中国，州之一也，名为赤县神州。每一州之外，有一重海水环之，海之外，有一重大山绕之，如此三重海，三重山，环而围绕，人居其内，名曰一州。一州之内，凡有十二大水，自外小山、小水不可胜数。人身亦尔，大脉总有十二，以外大络、小络亦不可数。天下八十一州之中，唯取中国一州之地，用法人身十二经脉内属脏腑，以人之生在此州中，禀此州地形气者也。</p>
<h4>夫十二经水者，其大小、深浅、广狭、远近各不同，五脏六腑之高下、小大，受谷之多少亦不等，相应奈何？</h4>
<p>问其十二经脉取法所由也。</p>
<h4>夫经水者，受水而行之；</h4>
<p>此问其脏腑经络各有司主调养所由。十二经水，各从其源受水，输之于海，故曰受水行也。</p>
<h4>五脏者，合神气魂魄而藏；</h4>
<p>五脏合五神之气，心合于神，肝合于魂，肺合于魄，脾合于营，肾合于精，五脏与五精神气合而藏之也。&nbsp;&nbsp;平按：“藏”下，《灵枢》、《甲乙》均有“之”字，袁刻同。</p>
<h4>六腑者，受谷而行之，受气而扬之；</h4>
<p>胃受五谷成熟，传入小肠，小肠盛受也。小肠传入大肠，大肠传导也。大肠传入广肠，广肠传出也。胃下别汁，出膀胱之胞，传阴下泄也。胆为中精，有木精三合，藏而不泻。此即腑受谷行之者也。五腑与三焦共气，故六腑受气，三焦行之为原，故曰扬也。&nbsp;&nbsp;平按：注“成熟”，“熟”字袁刻误作“热”。“别汁，出膀胱”五字，原缺不完，平细玩虫蚀剩处，与此五字相近，谨拟作此，袁刻作“膀胱，膀胱”四字。</p>
<h4>经脉者，受血而营之。合而以治奈何？刺之深浅，灸之壮数，可得闻乎？</h4>
<p>营气从中焦，并胃口出上焦之后，所谓受气，泌糟粕，□①津液，化津液精微，注之肺脉中，化而为血，流十二脉中，以奉生身，故生身之贵，无过血也。故营气独行于十二经，导营身，故曰营气。营气行经，如雾者也。经中血者，如渠中水也。故十二经受血各营也。&nbsp;&nbsp;平按：注“津液：上一字，下半虫蚀不全，袁刻作“成”，细玩上半剩处，确非成字，宜空一格。&nbsp;&nbsp;①“□”，人卫本注曰：据本书卷十二首篇，当作“承”，与日抄本残存字形相合。</p>
<h4>岐伯答曰：善乎哉问也。天至高不可度，地至广不可量，此之谓也。且夫人生天地之间，六合之内，此天之高，地之广，非人力所能度量而至也。若夫八尺之士，皮肉在此，外可度量切循而得也，死可解部而视也。</h4>
<p>二仪之大，人力不可度量。人之八尺之身，生则观其皮肉，切循色脉，死则解其身部，视其脏腑，不同天地，故可知也。&nbsp;&nbsp;平按：“外可度量”，袁刻于“外”下增“生”字，不合，《灵枢》亦无。“部”《灵枢》作“剖”。</p>
<h4>其脏之坚脆，腑之大小，谷之多少，脉之长短，血之清浊，气之多少，十二经之多血少气，与其少血多气，与其皆多血气，与其皆少血气，皆有大数。其治以针艾，各调其经气，固其常有合乎？</h4>
<p>夫人禀气受形，既有七种不同，以针艾调养固有常契，不可同乎天地无度量也。</p>
<h4>黄帝曰：余闻之快于耳，不解于心，愿卒闻。</h4>
<p>快于耳，浅知也；解于心，深识也。&nbsp;&nbsp;平按：“卒闻”下，《灵枢》有之字。</p>
<h4>岐伯答曰：此人之所以参天地而应阴阳，不可不察。</h4>
<p>正以天地不可度量，<a href="http://www.zysj.com.cn/zhongyaocai/yaocai_r/renshen.html" target="_blank" title="中药材：人参">人参</a>天地，故不可不察也。</p>
<h4>足太阳，外合于清水，内属于膀胱。</h4>
<p>清水出魏郡内黄县，南经清泉县，东北流入河也。&nbsp;&nbsp;平按：“膀胱”下，《灵枢》、《甲乙》均有“而通水道焉”五字，本书在后。</p>
<h4>足少阳，外合于渭水，内属于胆。</h4>
<p>渭水出陇西首阳县乌鼠同穴山，东北至华阴入河，过郡四，行一千八百七十里，雍州浸也。</p>
<h4>足阳明，外合于海水，内属于胃。</h4>
<p>海，晦也，言其水广博，望之晦闇，不测崖际，故曰海也。海，即四海也。足阳明脉血气最多，合之四海，众水之长也。</p>
<h4>足太阴，外合于湖水，内属于脾。</h4>
<p>湖当为虖，虖陀水出代郡卤城县，东流过郡九，行千三百四十里，为并州川。一解云：湖当为沽，沽水出渔阳郡，东南入海，行七百五十里。此二水亦得为合也。&nbsp;&nbsp;平按：“虖”，袁刻作“雩”。</p>
<h4>足少阴，外合于汝水，内属于肾。</h4>
<p>汝水出汝南郡定陵县高陵山，东南流入淮，过郡四，行一千三百四十里也。</p>
<h4>足厥阴，外合于沔水，内属于肝。</h4>
<p>沔，绵善反。沔水出武郡番家①山，东流入江也。&nbsp;&nbsp;平按：“沔”《灵枢》、《甲乙》均作“渑”。注“武郡”，“武”字原钞作“武”，袁刻作“南郡”，考《水经注》“沔水出武都沮县狼谷”，应作“武”。&nbsp;&nbsp;①“家”，萧本原作“冢”。今据仁和寺本改。</p>
<h4>手太阳，外合于淮水，内属于小肠，而通水道焉。</h4>
<p>淮水出南阳郡平武县桐柏山，东南流入海，过郡四，行三千二百四十里也。</p>
<h4>手少阳，外合于漯水，内属于三焦。</h4>
<p>漯，汤合反。漯水出平原郡，东北流入于海。又河内亦有漯水，出王屋山，东南流入河。此二水并得为合也。</p>
<h4>手阳明，外合于江水，内属于大肠。</h4>
<p>江水出蜀岷山郡升迁县，东南流入海，过郡九，行七千六百六十里也。&nbsp;&nbsp;平按：注“升迁”，原钞作“外迁”，据《水经注》应作“升”。</p>
<h4>手太阴，外合于河水，内属于肺。</h4>
<p>河水出昆仑山东北隅，便潜行至葱岭于阗国，到积石山，东北流入海，过郡十六，行九千四百里也。</p>
<h4>手太阴，外合于济水，内属于心。</h4>
<p>济水出河东恒县，至王屋山，东北流入于河。</p>
<h4>手心主，外合于漳水，内属于心包。</h4>
<p>漳水，清漳水也，出上党沽县西北少山，东流合浊漳入于海。一②解是浊漳，浊漳出于上党长子县西发鸠山，东流入海也。&nbsp;&nbsp;②“一”字，萧本脱。今据仁和寺本补入。</p>
<h4>凡此五脏六腑十二经水者，皆外有源泉而内有所禀，此皆外内相贯，如环无端，人经亦然。</h4>
<p>十二经水，如江出岷山，河出昆仑，即外有源也。流入于海，即内有所禀也。水至于海已，上为天河，复从源出，流入于海，即为外内相贯，如环无端也。人经亦尔，足三阴&nbsp;&nbsp;脉从足指起，即外有源也。上行络腑属脏，比之入海，即内有所禀也。以为手三阴脉，从胸至手，变为手三阳脉，从手而起，即外有源也。上行络脏属腑，即内有所禀也。上头以为足三阳脉，从头之下足，复变为足三阴脉，即外内相贯，如环无端也。&nbsp;&nbsp;平按：“外内”《灵枢》、《甲乙》作“内外”。</p>
<h4>故天为阳，地为阴，腰已上为天，腰以下为地。</h4>
<p>人腰以上，为天为阳也；自腰以下，为地为阴也。经脉升天降地，与经水同行，故得合也。</p>
<h4>故清以北者为阴，湖以北者为阴中之阴，</h4>
<p>清水以北，已是其阴，湖在清北，故为阴中之阴也。</p>
<h4>漳以南者为阳，河以北至漳者为阳中阴，</h4>
<p>漳南为阳，河北为阴，故河北至漳为阳中阴也。</p>
<h4>漯以南至江者为阳中之太阳，</h4>
<p>漯居阳地，故为阳中太阳。&nbsp;&nbsp;平按：“太阳”，“太”字《甲乙》无。</p>
<h4>此一州之阴阳，所以人与天地相参者也。</h4>
<p>阴阳之理无形，大之无外，小之无内，但人生一州之地，形必象之，故以一州阴阳合人者也。&nbsp;&nbsp;平按：“州”《灵枢》作“隅”。</p>
<h4>黄帝曰：夫经水之应经脉也，其远近浅深，水血之多少各不同，合而以刺之奈何？</h4>
<p>问有三意：经水经脉远近，一也；浅深，二也；水之与血多少，三也。然则身经脉有三不同，请随调之。</p>
<h4>岐伯答曰：足阳明，五脏六腑之海，</h4>
<p>胃受水谷，化成血气，为足阳明脉，资润五脏六腑，五脏六腑禀成血气，譬之四海滋泽无穷，故名为海也。</p>
<h4>其脉大血多，气盛热壮，</h4>
<p>足阳明脉具有四义，故得名海：其脉粗大，一也；其血又多，二也；其谷气盛，三也；阳气热，四也。有此四义，故得比于海也。&nbsp;&nbsp;平按：“热”下原缺一字，据《灵枢》、《甲乙》补入。</p>
<h4>刺此者，不深弗散，</h4>
<p>刺此道，刺中度人足三阳脉，足阳明脉须深六分，以为深也。其脉在皮下深，血气又盛，故深六分，方得散其气也。</p>
<h4>不留不泻。</h4>
<p>血气既盛，留之方得顿而泻也。若热在皮肤之中聚为病者，即疾泻之，故曰热即疾泻也。</p>
<h4>足太阳深五分，留七呼。足少阳深四分，留五呼。足阳明深六分，留十呼。足太阴深三分，留四呼。足少阴深二分，留三呼。足厥阴深一分，留二呼。</h4>
<p>问曰：十二经脉之气，并有发穴多少不同，然则三百六十五穴各属所发之经。此中刺手足十二经者，为是经脉所发三百六十五穴？为是四肢流注五脏三十输及六腑三十六输穴也？答曰：其正取，四肢三十输及三十六输。余之闲穴，有言其脉发会其穴，即属彼脉。故取其脉者，即是其脉所发之穴也。问曰：此手足阴阳所刺分数，与明堂分数大有不同。若为取定？答曰：此及明堂所刺分数各举一例，若随人随病，其例甚多，不可一概也。今足太阳脉在皮肉中有深四分有余，故以刺入五分为例。若脉行更有深浅，可以意扪循取之为当，余皆仿此。留七呼者，此据太阳脉气强弱以为一例。若病盛衰，更多少可随时调之，不可以为定也，余皆仿此也。&nbsp;&nbsp;平按：“足阳明”一段，《灵枢》在“足太阳”上。《甲乙经》“阳明”、“太阳”下均有“多血气，刺”四字；“足少阳”下有“少血气，刺”四字；“太阴”、“厥阴”下均有“多血少气，刺”五字；“少阴”下有“少血多气，刺”五字。</p>
<h4>手之阴阳，其受气之道近，其气之来疾，其深皆毋过二分，其留皆毋过一呼。</h4>
<p>手之六阴，从手至胸，属脏络腑，各长三尺五寸。手之六阳，从手至头，属脏络脏，各长五尺。足之六阴，从足至胸，属脏络腑，各长六尺五寸。足之六阳，从足至头，属腑络脏，各长八尺。此手足十二之脉当经血气上下环流也。然足经既长，即血气环流，其道远也；复是阴气，故其行迟也。手经既短，即血气环流，其道近也；复是阳气，故其行疾也。以其道近脉浅，刺深无过二分也。以其气疾，故留之不过一呼也。&nbsp;&nbsp;平按：“其深”《灵枢》、《甲乙经》均作“其刺深”。注“从手至胸”，“胸”字原缺，袁刻作“胃”，据本注下文“从足至胸”，应作“胸”字。</p>
<h4>其少长小大肥瘦，以心撩之，命曰法天之常。</h4>
<p>撩，力条反，取也。人之生也，五时不同：初生为婴儿，能笑以上为孩，六岁以上为小，十八岁以上为少，二十以上为壮，五十以上为老。今量三十以下为少，三十以上为长。&nbsp;&nbsp;黄帝之时，七尺五寸以上为大，不满七尺五寸为小。今时之大小，可以意取之。天者，理也。少长、小大、肥瘦之变，变而不恒，以合天为妙，此天之常道也。贤人以意取之，妙合其理，故曰法天之常也。&nbsp;&nbsp;平按：“撩”《甲乙》作“料”。注“为孩”，“孩”字下半虫蚀，细玩上半乘处，于“孩”字为近。日本《医心方》卷二十五引《太素经》云：“小儿初生为婴，能笑为孩儿。”谨拟作“孩”。袁刻作“小”，复将下文“六岁以上为小”改作“少”，“十八岁以上为少”改作“壮”，“二十以上为壮”改作“长”，与原钞不合。又“壮”下二字原缺，据《灵枢·卫气失常篇》“五十已上为老”，拟作“五十”二字。</p>
<h4>灸之亦然。灸而过此者，得恶火，则骨枯脉缋；刺而过此者，则脱气。</h4>
<p>灸法亦须量人少长、大小、肥瘦，气之盛衰，穴之分寸，四时寒温，壮数多少，不可卒中失于常理。故壮数不足，厥疾不瘳；若过其限，火毒入身，诸骨枯槁，经脉溃脓，名为恶火之病。火无善恶，火壮伤多，故名恶火也。&nbsp;&nbsp;平按：“缋”《灵枢》、《甲乙经》均作“涩”，袁刻作“溃”，据注“经脉溃脓”，当是“溃”字，别本亦作“溃”。</p>
<h4>黄帝问曰：夫经脉之小大，血之少多，肤之厚薄，肉之坚脆，及□之大小，可为量度乎？</h4>
<p>肤，皮也。□，臑等块肉也。举人形有十种不同，请设度量合中之法也。&nbsp;&nbsp;平按：《灵枢》“少多”作“多少”；“□”作“腘”。</p>
<h4>岐伯答曰：其可为度量者，取其中度者也，不甚脱肉而血气不衰者也。若失度之人，瘠瘦而形肉脱者，恶可以度量刺乎？审、切、循、扪、按，视其寒温盛衰而调之，是谓因适而为真者也。</h4>
<p>中度者，非唯取七尺五寸以为中度，亦取肥瘦、寒温、盛衰，处其适者，以为中度。瘠，音藉也。七尺五寸人为中度者量定。扪，没屯反，摸也。&nbsp;&nbsp;平按：“失度”，“失”字《灵枢》作“夫”。</p>
<p>&nbsp;</p>



<h1>卷第六（卷首缺）</h1>


<h2>脏腑之一</h2>
<p>平按：此篇自“喜乐者”以上，日本原钞正本残缺，篇目亦不可考。平从日本仁和寺宫御藏本残卷十三纸中，检出自“在我者”以下至“竭绝而失生”经文、杨注，证以《灵枢·本神篇》，补入“喜乐者”以上。断珪零璧，缺而复完，洵堪宝贵。自“在我者”以上，惜无从查出，故自“黄帝问于岐伯曰”至“地之”，谨依《灵枢》卷二第八《本神篇》补入。自“喜乐者”以下至末，均见《本神篇》，又见《甲乙经》卷一第一。</p>
<h4>黄帝问于岐伯曰：凡刺之法，必先本于神。血脉营气精神，此五脏之所藏也，至其淫泆离脏则精失、魂魄飞扬、志意恍乱、智虑去身者，何因而然乎？天之罪与？人之过乎？何谓德气生精神魂魄心意志思智虑？请问其故。岐伯答曰：天之在我者德也，地之</strong>[平按：以上从《灵枢·本神篇》补入。]<strong>在①我者气也，德流气薄而生者也。</h4>
<p>未形之分，梚与我身，谓之德者，天之道也。故《庄子》曰：未形之分，物得之以生，谓之德也。阴阳和气，质成我身者，地之道也。德中之分流动，阴阳之气和亭，遂使天道无形之分，动气和亭，物得生也。&nbsp;&nbsp;平按：注“梚”字，恐系“施”字之误。&nbsp;&nbsp;①“在”字之前，仁和寺本有“上一纸缺”四小字旁注。</p>
<h4>故生之来谓之精，</h4>
<p>雄雌两神相搏，共成一形，先我身生，故谓之精也。</p>
<h4>两精相搏谓之神，</h4>
<p>即前两精相搏共成一形，一形之中，灵者谓之神也，即乃身之微也。问曰：谓之神者，未知于此精中始生？未知先有今来？答曰：案此《内经》但有神伤、神去与此神生之言，是知来者，非曰始生也。及案释教精合之时，有神气来讬，则知先有，理不虚也。故孔丘不答有知无知，量有所由。唯佛明言是可依。</p>
<h4>随神往来者谓之魂，</h4>
<p>魂者，神之别灵也，故随神往来，藏于肝，名曰魂。</p>
<h4>并精而出入者谓之魄，</h4>
<p>魄，亦神之别灵也，并精出此而入彼，谓为魄也。并，薄浪反。</p>
<h4>所以任物者谓之心，</h4>
<p>物，万物也。心，神之用也。任知万物，必有所以，神□□□□□□物□任物，故谓之心也。</p>
<h4>心有所忆谓之意，</h4>
<p>意，亦神之用也，任物之心，有所追忆，谓之意也。</p>
<h4>意之所存谓之志，</h4>
<p>志，亦神之用也，所忆之意，有所专存，谓之志也。</p>
<h4>因志而存变谓之思，</h4>
<p>思，亦神之用也，专存之志，变转异求，谓之思也。</p>
<h4>因思而远慕谓之虑，</h4>
<p>虑，亦神之用也。变求之思，逆慕将来，谓之虑也。</p>
<h4>因虑而处物谓之智。</h4>
<p>智，亦神之用也，因虑所知，处物是非，谓之智也。</p>
<h4>故智者之养生也，</h4>
<p>神之所用，穷在于智，故曰智者之养生也。</p>
<h4>必顺四时而适寒暑，</h4>
<p>智者养生要有之道，春夏养阳，使适于暑也；秋冬养阴，使适于寒。</p>
<h4>和喜怒而安居处，</h4>
<p>喜怒所生，生于居处，智者发而中节，故因以和安也。</p>
<h4>节阴阳而调柔刚，</h4>
<p>阴以致刚，阳以起柔，两者有节，则刚柔得矣。&nbsp;&nbsp;平按：“柔刚”《灵枢》、《甲乙》均作“刚柔”。</p>
<h4>如是则邪僻不至，长生久视。</h4>
<p>智者行和节养之道，则五养神安，六腑气调，经脉用营，腠理密緻，如此疵疠元本不生，八正四邪无由得至，自斯已往，或齐天地，莫见冬擟，或类彭年，长生久视也。&nbsp;&nbsp;平按：注“五养”恐系“五脏”之误；“冬擟”二字未详，因原钞如是，故仍之。</p>
<h4>是故怵惕思虑者，流溢而不固。</h4>
<p>怵惕思虑，多伤于心，神伤无守，所为不固也。</p>
<h4>悲哀动中者，竭绝而失生。</h4>
<p>人之悲哀动中，伤于肝魂②，泪竭筋绝，故③失□也。&nbsp;&nbsp;平按：注“失”下原缺一字，据经文应作“生”。&nbsp;&nbsp;②“肝魂”二字后，萧本原重“肝魂”二字。今据仁和寺本删。&nbsp;&nbsp;③“故”，萧本脱。今据仁和寺本补。&nbsp;&nbsp;</p>
<h4>喜乐者，椫散而不藏。</h4>
<p>喜乐志达气散，□于肺魄，故精不守藏也。椫，立安反，牵引也。&nbsp;&nbsp;平按：“椫”《灵枢》、《甲乙》均作“惮”，原钞作“椫”。考“椫”，音展，上声，木白理也。音义均不合。疑作“掸”，音弹，寒韵。《太玄经》：掸系其名。提持也。与本注音义为近。再查日本钞本，凡手旁多从木，如“搏”作“榑”之类，今“椫”字恐系“掸”字传写之误。注“气散”下原缺一字，据上注“伤于肝魂”，应作“伤”；“魄”下原有“故精不守藏也”六字，袁刻脱。</p>
<h4>愁忧者，闭塞而不行。</h4>
<p>愁忧气结，伤于脾意，故闭藏不行也。&nbsp;&nbsp;平按：“闭”上，《灵枢》、《甲乙》有“气”字。</p>
<h4>盛怒者，迷惑而不理。</h4>
<p>盛怒气聚，伤于肾志，故迷惑失理也。&nbsp;&nbsp;平按：“理”《灵枢》、《甲乙》作“治”。</p>
<h4>恐惧者，荡惮而不收。</h4>
<p>右肾命门藏精气，恐惧惊荡，则精气无守而精自下，故曰不收。&nbsp;&nbsp;平按：《甲乙》注云：“《太素》不收作失守。”今仍作“不收”，或另有本耶？</p>
<h4>心怵惕思虑则伤神，</h4>
<p>心脏也。怵惕，肾来乘心也。思虑，则脾来乘心。二邪乘甚，故伤神也。</p>
<h4>神伤则恐惧自失，破□脱肉，</h4>
<p>神为其主，故伤神则反伤右肾，故恐惧自失也。亦反伤脾，故破□脱肉也。</p>
<h4>毛悴色夭，死于冬。</h4>
<p>毛悴肺伤，色夭肝伤也，以神伤则五脏皆伤也。冬，火死时也。</p>
<h4>肝悲哀动中则伤魂，</h4>
<p>肝脏也。悲哀太甚伤肝，故曰动中。肝伤则魂伤。&nbsp;&nbsp;平按：“肝”上，《灵枢》有“脾忧愁”至“死于春”一段，本书在后。</p>
<h4>魂伤则狂忘不精，不敢正当人，</h4>
<p>魂既伤已，肝肾亦伤，故□□及□不精，不敢当人也。&nbsp;&nbsp;平按：“狂忘”《甲乙》作“狂妄”。“不精，不敢正当人”《甲乙》作“其精不守”，注：“一本作‘不精，不精则不正当’。”&nbsp;&nbsp;《灵枢》作“狂忘不精，不精则不正当人”。注“故”下缺二字，“及”下缺一字，袁刻作“故狂妄不精”，与原钞不合。</p>
<h4>缩而挛筋，两胁骨举，</h4>
<p>肝足厥阴脉环阴器，故魂肝伤，宗筋缩也。肝又主诸筋，故挛也。肝在两胁，故肝病两胁骨举也。&nbsp;&nbsp;平按：“缩”上《灵枢》有“阴”字。“骨举”《灵枢》作“骨不举”。《甲乙》作“令人阴缩而筋挛，两胁肋骨不举”。</p>
<h4>毛悴色夭，死于秋。</h4>
<p>秋，木死时也。</p>
<h4>肺喜乐无极则伤魄，</h4>
<p>肺脏也。喜乐，心喜乘肺，无极伤魄也。&nbsp;&nbsp;平按：“无极”《甲乙》作“乐极”。</p>
<h4>魄伤则狂，狂者意不存人，皮革焦，</h4>
<p>魄伤则伤脏，故发狂病也。以乐荡神，故狂病意不当人。又肺病，皮革焦也。&nbsp;&nbsp;平按：“人，皮革焦”《甲乙》作“其人皮革焦”。</p>
<h4>毛悴色夭，死于夏。</h4>
<p>夏，金死时。</p>
<h4>脾愁忧而不解则伤意，意伤则悗乱，四肢不举，</h4>
<p>肺来乘脾，故忧愁不已伤意，发狂悗乱，并脾病四肢不举也。&nbsp;&nbsp;平按：“悗”《甲乙》作“闷”。</p>
<h4>毛悴色夭，死于春。</h4>
<p>春，土死时也。问曰：脾主愁忧。又云：精气并于肝则忧，即肝为忧也。《素问》云：心在变动为忧，即心为忧也。肺在志为忧也，即肺为忧。其义何也？答曰：脾为四脏之本，意主愁忧。故心在变动为忧，即意之忧也。或在肺志为忧，亦意之忧也。若在肾志为忧，亦是意之忧也。故愁忧所在，皆属脾也。&nbsp;&nbsp;平按：“心之忧在心变动，肺之忧在肺之志”，详《素问·阴阳应象大论》新校正引杨注，又见《甲乙经·精神五脏论》所引杨注。按《甲乙经》云：肝之与肾，脾之与肺，互相成也。脾者土也，四脏皆受成焉。故恐发于肝而成于肾，爱①发于脾而成于肝。又云：心之与肺，脾之与心，亦互相成也。故喜变②于心而成于肺，思发于脾而成于心，一过其节，二脏俱伤，此经互言其义耳。又新校正谓：“《甲乙经》具有此说，取五志迭相胜而为言，各举一则，义俱不足，两见之则互相成义也。”&nbsp;&nbsp;①“爱”，萧氏原本如此，当为“憂（忧）”字之误。&nbsp;&nbsp;②“变”，人卫本注曰：今本《甲乙》作“变”，据《素问·调经论》新校正当作“发”。</p>
<h4>肾盛怒而不止则伤志，</h4>
<p>肝来乘肾，故不已伤志也。</p>
<h4>志伤则善忘其前言，腰脊不可以俛仰屈伸，</h4>
<p>肾志伤，故喜忘。肾在腰脊之中，故肾病不可俛仰屈伸也。&nbsp;&nbsp;平按：“善”《灵枢》、《甲乙》均作“喜”。“屈伸”二字《甲乙》无。</p>
<h4>毛悴色夭，死于季夏。</h4>
<p>季夏，水死时也。</p>
<h4>恐惧而不解则伤精，</h4>
<p>恐惧起自命门，故不解伤精也。</p>
<h4>精伤则骨痠痿厥，精□□。</h4>
<p>精为骨髓之液，故精伤则骨痠疼及骨痿也。&nbsp;&nbsp;平按：“厥精”下原缺二字，《灵枢》、《甲乙》作“时自下”三字。</p>
<h4>是故五脏，主藏精者也，</h4>
<p>人肾有二：左为肾脏，右为命门。命门藏精，精者五脏精液，故五脏藏精。</p>
<h4>不可伤，伤则守失而阴虚，阴虚则无气，无气则死矣。</h4>
<p>五脏之神不可伤也，伤五神者，则神去无守，脏守失也。六腑为阳，五脏为阴，脏无神守，故阴虚也。阴脏气无，遂致死也。故不死之道者，养五神也。人皆怵惕思虑，则以伤神；悲哀动中，日亡魂性；喜乐无极，神魄散扬；愁忧不解，志意悗乱；盛怒无止，失志多忘；恐惧惊神，伤精痿骨。□以千端之祸，害此一生，终以万品欲情，浇乱真性，仍服金石贵宝，摧斯易生之躯，多求神仙芳草，日役百年之命。昔彭□以道怡性，寿命遐长；秦武采药求仙，早升霞气。故广成子语黄帝曰：“来，吾语汝。至道无视无听，抱神以静，形将自正也。必静必清，无劳汝形，无摇汝精，心无所知，神将守形，可以长生。故我修身千二百岁，人皆尽死，而我独存。得吾道者，上为皇，下为王；失吾道者，上见光，下为土。”是知安国安人之道，莫大怡神，亡神亡国之灾，无出情欲。故岐伯以斯至道，上答黄轩，述千古之遗风，拯万叶之荼苦也。&nbsp;&nbsp;平按：“守失”《灵枢》、《甲乙》作“失守”。注“痿骨”下原缺一字，据下文“终以”，“终”字，此疑作“始”。又注“遗风”，别本作“道风”。</p>
<h4>是故用针者，察观病人之能，以知精神魂魄之存亡得失之意，五脏已伤，针不可以治之也。</h4>
<p>上古但有汤液之为而不用针，至黄帝贼邪伤物，故用针石，并药灸等杂合行之，以除疾病。疗病之要，必本其人五神存亡可得可失死生之意，然后命诸针药，以行调养。若其人纵逸，五神以伤，愚医不候神气存亡，更加针药，必其早夭不待时也。&nbsp;&nbsp;平按：“察观”《甲乙》作“观察”。“能”《灵枢》、《甲乙》均作“熊”。</p>
<h4>肝藏血，血舍魂，肝气虚则恐，实则怒。</h4>
<p>肝、心、脾、肺、肾，谓之五脏，藏精气也。血、脉、营、气、精，谓之五精气，舍五神也。肝主于筋，人卧之时，血归于肝，故魂得舍血也。肾为水脏，主于恐惧；肝为木脏，主怒也。水以生木，故肝子虚者，肾母乘之，故肝虚恐也。</p>
<h4>心藏脉，脉舍神，心气虚则悲，实则笑不休。</h4>
<p>肝为木脏，主悲哀也；心为火脏，主于笑也。木以生火，故火子虚者，木母乘之，故心虚悲者也。</p>
<h4>脾藏营，营舍意，脾气虚则四肢不用，五脏不安，实则胀，经溲不利。</h4>
<p>溲，小留反。营，血肉也。脾主水谷，脏腑之主，虚则阳脏四肢不用，阴脏不安。实则胀满及女子月经并大小便不利，故以他乘致病也。&nbsp;&nbsp;平按：此段《灵枢》在“心藏脉”之上。“则胀”《灵枢》作“则腹胀”。“经溲”《甲乙》作“泾溲”。</p>
<h4>肺藏气，气舍魄，肺气虚则息利少气，实则喘喝胸凭仰息。</h4>
<p>肺主五脏谷气，亦不受他乘，故虚则喘息利而少气，实则胸满息难也。&nbsp;&nbsp;平按：“息利”《灵枢》作“鼻塞不利”，《甲乙经》作“鼻息不利”。“胸凭”《灵枢》作“胸盈”，《甲乙》作“凭”，注云：“《九墟》作盈。”</p>
<h4>肾藏精，精舍志，肾气虚则厥，实则胀，五脏不安。</h4>
<p>肺为金脏，主于狂厥；肾为水脏，主于水胀。五脏不安，金以生水，故水子虚者，金母乘之，故狂厥逆也。&nbsp;&nbsp;平按：“志”《甲乙》作“气”。</p>
<h4>必审察五脏之病形，以知其气之虚实而谨调之。</h4>
<p>医疗之道，先识五脏气之虚实，及知虚实所生之病，然后命乎针药，谨而调之。&nbsp;&nbsp;平按：《灵枢》无“察”字；“而谨调之”作“谨而调之也”。</p>
<p>&nbsp;</p>



<h2>五脏命分</h2>
<p>平按：此篇自篇首至末，见《灵枢》卷七第四十七《本脏篇》，又见《甲乙经》卷一第五。</p>
<h4>黄帝问于岐伯曰：人之血气精神者，所以奉于生而周于性命者也。</h4>
<p>太初之无，谓之道也。太极未形，物得以生，谓之德也。未形德者，有分且然无间，谓之命也。此命流动生物，物成生理，谓之形也。形体保神，各有所仪，谓之性也。是以血气精神，奉于一形之生，周于形体所仪之性，亦周有分无间之命。故命分流动成形，体保神为性，形性久居为生者，皆血气之所奉也。&nbsp;&nbsp;平按：“奉”下，《灵枢》无“于”字。</p>
<h4>经脉者，所以行血气而营阴阳，濡筋骨，利关节者也。</h4>
<p>十二经脉也。十二经脉，行营血气，营于三阴三阳，濡润筋骨，利关节也。</p>
<h4>卫气者，所以温分肉，充皮肤，肥腠理，司关合者也。</h4>
<p>卫气慓悍，行于分肉，司腠理关阖也。&nbsp;&nbsp;平按：“关”字，原钞作“閞”，乃“关”字省文，袁刻作“开”，《灵枢》作“关”。</p>
<h4>志意者，所以御精神，收魂魄，适寒温，和喜怒者也。</h4>
<p>脾肾之神志意者，能御精神，令之守身，收于魂魄，使之不散，调于寒暑，得于中和，和于喜怒，不过其节者，皆志意之德也。&nbsp;&nbsp;平按：“和喜怒”，“和”字原缺，袁刻作“知”，恐误，《灵枢》作“和”，谨依《灵枢》补入。注“御”字原缺，据经文应作“御”。</p>
<h4>是故血和则经脉流行，营覆阴阳，筋骨劲强，关节滑利矣。</h4>
<p>营气和益也。覆者，营气能营覆阴阳也。&nbsp;&nbsp;平按：“滑”《灵枢》作“清”。</p>
<h4>卫气和则分解滑利，皮肤调柔，腠理緻密矣。</h4>
<p>卫司腠理，故緻密也。&nbsp;&nbsp;平按：“分解滑利”《灵枢》作“分肉解利”。</p>
<h4>志意和则精神专直，魂魄不散，悔怒不至，五脏不受邪气矣。</h4>
<p>志意所为必当，故无悔矣。志意司腠理，外邪不入，故五脏不受也。&nbsp;&nbsp;平按：《灵枢》“不至”作“不起”；“不受邪气”作“不受邪”。</p>
<h4>寒温和则六腑化谷，风痹不作，</h4>
<p>寒暑内适六腑，则中和谷化，贼风邪痹无由起也。</p>
<h4>经脉通利，肢节得矣。此人之常平也。</h4>
<p>若尔，血气营卫志意调者，乃是人之平和者。&nbsp;&nbsp;平按：“得”下《灵枢》有“安”字。</p>
<h4>五脏者，所以藏精神血气魂魄者也。六腑者，所以化谷而行津液者也。此人之所以具受于天也，愚智贤不肖，毋以相倚也。</h4>
<p>五脏藏神，六腑化谷，此乃天之命分，愚智虽殊，得之不相依倚也。津液，即泣汗涎涕唾也。&nbsp;&nbsp;平按：“谷”上，《灵枢》有水字。“液者”二字原缺，谨据《灵枢》补入。“愚”上，《灵枢》有“无”字。</p>
<h4>然其有独尽天寿，而毋邪僻之病，百年不衰，虽犯风雨卒寒大暑，犹不能害也；有其不离屏蔽室内，无怵惕之恐，然犹不免于病者，何也？愿闻其故。</h4>
<p>人有劳神怵惕，无所不为，虽犯贼风邪气，独尽天年。复有闲居无思，不预外邪，不免于病，不道伤命。同禀血气，何乃有殊？愿闻其故也。&nbsp;&nbsp;平按：“其有”《灵枢》作“有其”；“犹不能害”《灵枢》作“犹有弗能害”。“邪僻”，“僻”字原缺；“之恐”二字原缺，谨据《灵枢》补入。</p>
<h4>岐伯对曰：窘乎哉问也。</h4>
<p>窘，奇殒反，急也。</p>
<h4>五脏者，所以参天地，副阴阳，而连四时，化五节者也。</h4>
<p>肺、心居其上，故参天也；肝、脾、肾在下，故参地也。肝、心为牡，副阳也；脾、肺、肾等牝，副阴也。肝春、心夏、肺秋、肾冬，即连四时也。从五时而变，即化五节。节，时也。&nbsp;&nbsp;平按：“五节者也”，“也”字原缺，据《灵枢》补入。</p>
<h4>五脏者，固有小大、高下、坚脆、端正、偏倾者；六腑者，亦有长短、小大、厚薄、结直、缓急者。</h4>
<p>天地阴阳，四时八节，造化不同，用参五脏，何得一也？五脏各有五别□□六腑皆准五脏，亦有五别，故脏腑别言各有五别，五五二十五也。五脏既五，六腑亦五，三焦一腑属于膀胱，故唯有五。&nbsp;&nbsp;平按：注“各有五别”下空二格，别本作“各有五色五别”，下二格不空。</p>
<h4>凡此二十五者，各各不同，或善或恶，或吉或凶，请言其方。</h4>
<p>心小则安，此为善也。易伤以忧，即为恶也。心坚则脏安守固，此为吉也。心脆则喜病消瘅热中，即为凶也。如此脏腑随义皆有善恶吉凶，请具陈也。&nbsp;&nbsp;平按：“其方”，“其”&nbsp;&nbsp;字原缺，谨据《灵枢》补。</p>
<h4>心小则安，邪弗能伤，易伤以忧；心大则忧不能伤，易伤于邪。</h4>
<p>脏小则神□不敢自宽，故常安，邪不入也。脏大则神气宣纵，故忧不能伤，邪入不安也。&nbsp;&nbsp;平按：《甲乙经》“以忧”作“于忧”。又按：《甲乙经》注云：《太素》“邪”作“外邪”。今本仍无“外”字。又注“神”下一字原缺左旁，恐系“收”字，袁刻作“敢”。</p>
<h4>心高则满于肺中，悗而喜忘，难开以言；</h4>
<p>心脏高者，则神高也。心高肺逼□①于心，故悗喜忘也。以其神高不受他言，故难开以言也。&nbsp;&nbsp;平按：“肺中”，“中”字原缺，谨依《灵枢》补入。“喜”《灵枢》作“善”。注&nbsp;&nbsp;“心高”，“高”字原缺下方，细玩剩处，于“高”字为近，谨据经文作“高”。“逼”下一字原不全，细玩剩处，与“近”字相似，袁刻作“小”，恐未安，谨空一格。&nbsp;&nbsp;①“□”，仁和寺本作“小”，宜补入。</p>
<h4>心下则脏外，易伤于寒，易恐以言。</h4>
<p>心下则在肺脏之外，神亦居外，故寒易伤也。亦以神下，故易恐以言也。</p>
<h4>心坚则脏安守固，</h4>
<p>脏坚则神守亦坚固，故其心脏安不病，其神守坚固。</p>
<h4>心脆则喜病消瘅热中。</h4>
<p>五脏柔脆，神亦柔脆，故脏柔脆人血脉上行，转而为热消肌肤，故病消瘅热中也。瘅，音丹。热中，胃中热故也。&nbsp;&nbsp;平按：“脆”原缺，谨据《灵枢》、《甲乙》补。“热中”，“中”字原缺，旁有小注“中”字，据注“热中，胃中热也”，应作“热中”，《灵枢》、《甲乙》同，袁刻作注，刻在“五脏柔脆”上，则混经于注矣。</p>
<h4>心端正则和利难伤；</h4>
<p>五脏端正，神亦端正也。神端正性亦和柔，故声色芳味之利难相伤也，斯乃贤人君子所以得心神也。</p>
<h4>心偏倾，操持不壹，无守司也。</h4>
<p>心脏偏倾不一，神亦如之，故操持百端，竟无守司之恒，此为众人小人所得心神也。心脏言神，有此八变。后之四脏，但言脏变，皆不言神变者，以神为魂魄意志之主，言其神变，则四种皆知，故略不言也。&nbsp;&nbsp;平按：《甲乙经》注引杨上善云：“心脏言神有八变，后四脏但言脏变，不言神变者，以神为魂魄意之主，言其神变则四脏可知，故略而不言也。”与此注正合。袁刻“心脏言神”误作“之神”；“意志”下空十一格，不合。</p>
<h4>肺小则少饮，不病喘喝；</h4>
<p>人分所得，肺小则少饮浆水。又肺小不受外邪，故不病喘渴。喝，喘声。&nbsp;&nbsp;平按：《甲乙》无“喝”字。</p>
<h4>大则喜病胸痹、喉痹、逆气。</h4>
<p>肺大喜受外邪，故喜病痹及逆气也。&nbsp;&nbsp;平按：“大则”下，《灵枢》、《甲乙》有“多饮”二字。《甲乙》无“喉痹”二字。</p>
<h4>肺高则上气，肩息欲咳；</h4>
<p>肺高则上迫缺盆，故上气喘息。两肩并动，故曰肩息。又肺上迫，故数欲咳。&nbsp;&nbsp;平按：“肩息欲咳”，《灵枢》无“欲”字，《甲乙》作“喘息咳逆”。</p>
<h4>肺下则居贲迫肺，善胁下痛。</h4>
<p>贲，当膈也，补昆反。气来委膈，下迫于肝，致胁下痛，以肝居胁下故也。&nbsp;&nbsp;平按：“居贲”《甲乙》作“逼贲”。“迫肝”《灵枢》、《甲乙》作“迫肺”。注“委膈”，原校作“垂膈”。</p>
<h4>肺坚则不病咳上气；</h4>
<p>肺脏坚固，不为邪伤，故无咳与上气也。&nbsp;&nbsp;平按：“咳”《甲乙》作“咳逆”。</p>
<h4>肺脆则善病消瘅易伤。</h4>
<p>以上四脏之变，例同心脏。&nbsp;&nbsp;平按：“善”《灵枢》作苦。《甲乙》“易伤”下有“也”字，注云：“一云易伤于热，喘息鼻衄。”</p>
<h4>肺端正则和利难伤也，肺偏倾则胸偏痛也。</h4>
<p>偏倾者，随偏所在，即偏处胸痛也。</p>
<h4>肝小则安，无胁下之病；</h4>
<p>肝小不受外邪，故安，无两胁下痛。&nbsp;&nbsp;平按：“安”上，《灵枢》有“脏”字。</p>
<h4>肝大则逼胃迫咽，迫咽则喜鬲中，且胁下痛。</h4>
<p>胃居肝下，咽在肝傍，肝大下逼于胃，傍迫于咽，迫咽则咽膈不通饮食，故曰膈中也。肝大受邪，故两胁下痛。&nbsp;&nbsp;平按：“咽，迫咽”三字原缺，谨据《甲乙》补。“喜”《灵枢》作“苦”。</p>
<h4>肝高则上支贲，切胁急，为息贲；</h4>
<p>肝高上支于膈，又切于胁，支膈切胁既急，即喘息于贲，故曰息贲也。&nbsp;&nbsp;平按：“切”《甲乙》作“加”。“急”《灵枢》作“悗”。</p>
<h4>肝下则安胃，胁下空，空则易受邪。</h4>
<p>胃居肝下，是以肝下则安于胃上，胁下无物，故易受邪气。&nbsp;&nbsp;平按：“安胃”《灵枢》作“逼胃”。</p>
<h4>肝坚则脏安难伤也，</h4>
<p>肝坚则外邪不入，故安，难伤也。</p>
<h4>肝脆则喜病消瘅易伤也。肝端正则和利难伤也；肝偏倾则胁下偏痛也。</h4>
<p>偏近一箱，则一箱空处偏痛也。&nbsp;&nbsp;平按：“偏痛”，“偏”字《灵枢》无。</p>
<h4>脾小则安，难伤于邪也；</h4>
<p>脾小外邪不入，故安而难伤也。</p>
<h4>脾大则善凑</strong>□<strong>而痛，不能疾行。</h4>
<p>，以沼反，胠空处也。脾大凑向空□而痛，大□不行则□胠空也。&nbsp;&nbsp;平按：“善”《灵枢》、《甲乙》作“苦”。“□”《甲乙》音“停”。注“不行”上原缺一字，袁刻作“力”。“则”下原缺一字，袁刻作“胁”。</p>
<h4>脾高则</strong>□<strong>引季胁而痛；</h4>
<p>脾下则□缓，高则□牵，季胁中痛也。</p>
<h4>脾下则下加于大肠，加于大肠则脏外善受邪。</h4>
<p>脾下即是大肠，故脾下加，出于脾脏所居之外，故喜受邪。&nbsp;&nbsp;平按：“外善受邪”《灵枢》无“外”字，“善”作“苦”。</p>
<h4>脾坚则脏安难伤也；</h4>
<p>外邪不伤，故安。</p>
<h4>脾脆则喜病消瘅易伤也。脾端正则和利难伤也，脾偏倾则喜瘈喜胀。</h4>
<p>瘈，充曳反，牵纵也。脾偏形近一箱，动而多痹①，又气聚为胀也。&nbsp;&nbsp;平按：“喜瘈喜胀”《灵枢》作“善满善胀”，《甲乙经》作“瘈疭喜胀”。&nbsp;&nbsp;①“痹”，人卫本注曰：据经文当是“瘈”字。</p>
<h4>肾小则安，难伤也；</h4>
<p>肾小不受外邪，故安而难伤也。</p>
<h4>肾大则喜病腰痛，不可以俛仰，易伤以邪也。</h4>
<p>肾大在于腰中，故俛仰皆痛也。</p>
<h4>肾高则善背膂痛，不可以俛仰；</h4>
<p>肾高去腰，著于脊膂，故脊膂痛，不得俛仰也。</p>
<h4>肾下则腰尻痛，不可以俛仰，为狐疝。</h4>
<p>肾下入于尻中，下迫膀胱，故尻痛不可俛仰。疝，所奸反，小腹痛，大小便难，曰疝。疝有多种，此为狐疝，谓狐夜时不得小便，少腹处痛，日出方得，人亦如此，因名狐疝也。</p>
<h4>肾坚则不病腰背痛，</h4>
<p>肾在腰背之间，故肾坚则腰不痛也。</p>
<h4>肾脆则喜病消瘅。肾端正则和利难伤也，肾偏倾则喜腰尻偏痛。</h4>
<p>二肾有一偏倾，则偏处痛也。&nbsp;&nbsp;平按：“瘅”下，《灵枢》、《甲乙》有“易伤”二字。</p>
<h4>凡此二十五变者，人之所以喜常病也。</h4>
<p>人之五脏，受之天分，有此二十五变者，不由人之失养之愆，故虽不离屏蔽，常喜有前病也。</p>
<h4>黄帝曰：何以知其然也？</h4>
<p>五脏二十五变皆在身中，变生常病亦居其内，未知因候，知以为调养也。</p>
<h4>岐伯曰：赤色小理者心小，粗理者心大。</h4>
<p>理者，肉之文理。粗，音麤也。</p>
<h4>无</strong>□<strong>骭者心高，</strong>□<strong>骭小短举者心下。</strong>□<strong>骭长者心坚，</strong>□<strong>骭弱以薄者心脆。</strong>□<strong>骭直下不举者心端正，</strong>□<strong>骭倚一方者心偏倾也。</h4>
<p>骭，胸前蔽骨，蔽心神也。其心上入肺中，不须蔽骨，故心高以无蔽骨为候也。高者，志意高远也。故短小举者，为心下之候。下者，志意卑近也。&nbsp;&nbsp;平按：“骭”，《灵枢》作“□”。“弱”下，《灵枢》、《甲乙》有“小”字。</p>
<h4>白色小理者肺小，粗理者肺大。巨肩反膺陷喉者肺高，合掖张胁者肺下。好肩背厚者肺坚，肩背薄者肺脆。好肩膺者肺端正，胁偏竦者肺偏倾也。</h4>
<p>大肩，胸膺反□喉骨陷入，肺必高上。&nbsp;&nbsp;平按：“巨肩”，“巨”字原钞作“臣”，谨依《灵枢》、《甲乙》作“巨”。“掖”《灵枢》、《甲乙》作“腋”。“好肩膺”《灵枢》、《甲乙》作“背膺厚”。“竦”《灵枢》作“疏”，《甲乙》作“竦”，注云：“一作欹。”</p>
<h4>青色小理者肝小，粗理者肝大。广胸反骹者肝高，合胁菟骹者肝下。胸胁好者肝坚，胁骨弱者肝脆。膺腹好好相得者肝端正，胁骨偏举者肝偏倾也。</h4>
<p>骹，足胫也。反，前曲出也。&nbsp;&nbsp;平按：“菟”《灵枢》作“兔”，《甲乙》作“脆”。“好好”《灵枢》、《甲乙》均不重，恐衍。</p>
<h4>黄色小理者脾小，粗理者脾大。揭唇者脾高，唇下纵者脾下。唇坚者脾坚，唇大而不坚者脾脆。唇上下好者脾端正，唇偏举者脾偏倾也。</h4>
<p>揭，举也，起辄反。</p>
<h4>黑色小理者肾小，粗理者肾大。高耳者肾高，耳后陷者肾下。耳坚者肾坚，耳薄不坚者肾脆。耳好前居牙车者肾端正，耳偏高者肾偏倾。</h4>
<p>一箱独高为偏。&nbsp;&nbsp;平按：“高耳”《甲乙》作“耳高”。</p>
<h4>凡此诸变者，持则安，减则病。</h4>
<p>凡此二十五变，过分以为不善，减则为病，持平安和，以为大则也。&nbsp;&nbsp;平按：“减”原钞作“咸”，谨依《灵枢》、《甲乙》作“减”。</p>
<h4>黄帝曰：善哉，然非余之所问也。愿闻人之有不可病者，至尽天寿，虽有深忧大恐怵惕之志，犹不能感也，甚寒大热，弗能伤也。其有不离屏蔽室内，又无怵惕之恐，然不免于病者，何也？愿闻其故。</h4>
<p>子言五脏之变，所知是要，然非吾之问本意。问本意者，人生尽于天寿，内则深忧大恐，外则甚寒极热，然无所伤，不为病也。而有外无寒暑之侵，内去怵惕之怀，而疾病百端，其故何也？&nbsp;&nbsp;平按：“感”《灵枢》作“减”。</p>
<h4>岐伯曰：五脏六腑者，邪之舍也，请言其故。</h4>
<p>五脏六腑坚端正者，和利得人，则道之宅也。脏腑脆而偏倾，则邪气舍也。为道之宅，则其性和柔，神明聪利，人之受附也。为邪之舍，不离病也，心奸邪也，喜为盗也，乖公正也，言不恒也。是知二十五变，虽得之于天，调养得中，纵内外邪侵，不为病也。乖和失理，虽不离屏蔽，终为病也。前言一脏各有五病，未极理也；今言一变具有五脏，方得尽理，故请言故也。</p>
<h4>五脏皆小者，少病，善焦心愁忧；</h4>
<p>夫五神以依脏，故前言心脏之变，神亦随之；次说四脏之变，不言神变；今总论五脏，初有四变，唯言于神，次有二变，但说于脏，次有二变，复但言神也。心脏形小，外邪难入，故少病；神亦随小，故不自申焦心愁忧也。&nbsp;&nbsp;平按：《灵枢》、《甲乙》“善”均作“苦”；“愁忧”上均有“大”字。注“自申”，袁刻“自”作“白”。</p>
<h4>五脏皆大者，缓于事，难使忧。五脏皆高者，好高举措；</h4>
<p>措，置也，旦①故反。&nbsp;&nbsp;平按：“忧”上，《灵枢》、《甲乙》均有“以”字。“举措”正统本《甲乙经》作“举指”。&nbsp;&nbsp;①“旦”，人卫本注曰：疑“且”之误。今查仁和寺本，其字形在“旦”与“且”之间，视之为“且”亦&nbsp;&nbsp;可。</p>
<h4>五脏皆下者，好出人下。</h4>
<p>意志卑弱。</p>
<h4>五脏皆坚者，无病；五脏皆脆者，不离于病。五脏皆端正者，和利得人；五脏皆偏倾者，邪心善盗，不可以为人平，反覆言语也。</h4>
<p>喜，虚意反，好也。和谓神性和柔，利谓薄于名利，并为人所附也。&nbsp;&nbsp;平按：“得人”下，《灵枢》、《甲乙》均有“心”字；“喜盗”均作“善盗”。“不可以为人”，《甲乙》无“以”字。“覆”《甲乙》作“复”。</p>
<p>&nbsp;</p>






<h2>脏腑应候</h2>
<p>平按：此篇自篇首至末，见《灵枢》卷七第四十七《本脏篇》，又见《甲乙经》卷一第五。</p>
<h4>黄帝问曰：愿闻六腑之应。</h4>
<p>五脏应候已说于前，六腑之候阙而未论，故次问之。</p>
<h4>岐伯答曰：肺合大肠，大肠者，皮其应也；心合小肠，小肠者，脉其应也；肝合胆，胆者，筋其应也；脾合胃，胃者，肉其应也；肾合三焦膀胱，三焦膀胱者，腠理豪毛其应也。</h4>
<p>肾合三焦膀胱，故有五腑也。五脏为阴，合于五腑。五腑为阳，故皮、脉、筋、肉、腠理毫毛，五腑候也。&nbsp;&nbsp;平按：“肝合胆”，“肝”字原缺，谨依《灵枢》、《甲乙》补。“豪”《灵枢》、《甲乙》作“毫”。</p>
<h4>黄帝曰：应之奈何？岐伯答曰：肺应皮，皮厚者大肠厚，皮薄者大肠薄。皮缓腹果大者大肠大而长，皮急者大肠急而短。皮滑者大肠直，皮肉不相离者大肠结。</h4>
<p>应，候也。肺以皮为候，肺合大肠，故以其皮候大肠也。结，纡屈多。&nbsp;&nbsp;平按：“果”《灵枢》、《甲乙》作“裹”。“大而长”，“大”字《甲乙》作“缓”。“皮急者大肠急而短”《甲乙》作“皮急而短”。“皮滑”，“皮”字原缺不全，《灵枢》、《甲乙》均作“皮”，袁刻作“外”，恐误。</p>
<h4>心应脉，皮厚者脉厚，脉厚者小肠厚；皮薄者脉薄，脉薄者小肠薄。皮缓者脉缓，脉缓者小肠大而长；皮薄而脉冲小者，小肠小而短。</h4>
<p>心合于脉，脉在皮中，故得以皮候脉，脉候小肠也。冲，虚也，脉虚小也。&nbsp;&nbsp;平按：“小肠大而长”，“小”字原缺，谨依《灵枢》、《甲乙》补。“脉冲小者”，“冲”字道藏本《灵枢》作“衡”。</p>
<h4>诸阳经脉皆多纡屈者，小肠结。</h4>
<p>诸阳脉，六阳经也。小肠之脉，太阳也。太阳与诸阳为长，故诸阳经纡屈多者，则知小肠亦纡屈也，纡屈即名为结也。阳经在于肤不见，候其阳络，即经可知矣。&nbsp;&nbsp;平按：“多”字原缺，谨依《灵枢》、《甲乙》补。注“与诸阳”，“与”字袁刻脱。</p>
<h4>脾应肉，肉□坚大者胃厚，肉□么者胃薄。肉□小而么者胃不坚。</h4>
<p>脾以合胃，故以肉□候于胃也。么，小也，莫可反。&nbsp;&nbsp;平按：“么”袁刻作“縻”，注同，《灵枢》、《甲乙》均作“么”。</p>
<h4>肉□不称其身者胃下，下者下管约不利。肉□不坚者胃缓，</h4>
<p>谓□颗累与身大小不相称也。胃下逼于下管，故便溲不利。&nbsp;&nbsp;平按：“管”《甲乙》作“脘”。“下管约”，《甲乙》注云：“《太素》作下脘未约。”</p>
<h4>肉□无小果累者胃急。肉□多小果累者，胃结者胃上管约不利。</h4>
<p>果，音颗，谓肉□无小颗段连累。&nbsp;&nbsp;平按：“果”《灵枢》、《甲乙》作“裹”。“小果累”下《甲乙》有“标紧”二字。“多小累”《灵枢》作“多少裹累”。“胃结”二字《灵枢》、《甲乙》重。</p>
<h4>肝应爪，爪厚色黄者胆厚，爪薄者胆薄。爪坚者胆急，爪濡者胆缓。</h4>
<p>肝以合胆，胆以应筋，爪为筋余，故以爪候胆也。&nbsp;&nbsp;平按：“应爪”，《甲乙》作“应筋”。“爪薄”、“爪坚”、“爪濡”下，《灵枢》、《甲乙》有“色红”、“色青”、“色赤”等字。</p>
<h4>爪无弱者胆直，</h4>
<p>无弱，强也。爪强，胆直也。&nbsp;&nbsp;平按：“无弱者”《灵枢》、《甲乙》作“直色白无约者”。</p>
<h4>爪恶色多败者胆结。</h4>
<p>人之爪甲色不得明净，又多好破坏者，其人胆纡屈结也。&nbsp;&nbsp;平按：“多败”二字，《灵枢》作“黑多纹”三字，《甲乙》作“黑多文”三字。</p>
<h4>肾应骨，密理厚皮者三焦膀胱厚，粗理薄皮者三焦膀胱薄。腠理疏者三焦膀胱缓，急皮而无豪毛者三焦膀胱急。豪毛美而粗者三焦膀胱直；希豪毛者三焦膀胱结。</h4>
<p>肾以应骨，骨应三焦膀胱，三焦膀胱气发腠理，故以腠理候三焦膀胱也。三焦之气如雾沤沟渎，与膀胱水腑是同，故合为一腑也。腠理豪毛在皮，故亦以皮之豪毛为候也。平&nbsp;&nbsp;按：“腠理疏”《灵枢》作“疏腠理”。“急皮”二字，《灵枢》、《甲乙》均作“皮急”；“希”均作“稀”。</p>
<h4>黄帝曰：薄厚美恶皆有形，愿闻其所病。</h4>
<p>已闻六腑美恶之形，然未知美恶生病何如。&nbsp;&nbsp;平按：“薄厚”《灵枢》作“厚薄”。“形”上，《甲乙》有“其”字。</p>
<h4>岐伯曰：各视其所外应，以知其内脏，则知其所病矣。</h4>
<p>各视外候，则知所生病矣。&nbsp;&nbsp;平按：“各”字，《灵枢》无。“所外应”，“所”字《灵枢》、《甲乙》无。</p>
<p>&nbsp;</p>




<h2>脏腑气液</h2>
<p>平按：此篇自篇首至“不得尽期而死矣”，见《灵枢》卷四第十七《脉度篇》。自“肺气通于鼻”至“不得尽期而死矣”，见《甲乙经》卷一第四。自“五脏气心主噫”至“肾主骨”，见《素问》卷七第二十三《宣明五气篇》。自“黄帝问”至“实而不满”，见《素问》卷三第十一《阴阳别论》。自“脑髓骨脉胆”至“实而不满”，见《甲乙经》卷一第三。自“问曰：太阴阳明”至“下先受之”，见《素问》卷八第二十九《太阴阳明论篇》，又见《甲乙经》卷七第一上篇。自“问曰：见真脏”至“帝曰：善”，见《素问》卷六第十九《玉机真脏论篇》，又见《甲乙经》卷四第一上篇。自“问曰：脾病而四肢不用”至末，见《素问·太阴阳明论》，又见《甲乙经》卷九第六。又按：《素问·玉机真脏论》新校正云：“详自黄帝问至帝曰善一段，全元起本在第四卷《太阴阳明表里篇》中，王冰移于此。”据此，则《太素》与全元起本同，惜全本已亡，无从查究耳。</p>
<h4>五脏常内阅于上，在七窍。</h4>
<p>阅，余说反，简也。其和气上于七窍，能知臭、味、色、谷、音等五物，各有五别也。&nbsp;&nbsp;平按：“在七窍”《灵枢》作“七窍也”。</p>
<h4>肺气通于鼻，鼻和则鼻能知臭香矣；</h4>
<p>肺脉手太阴正别及络皆不至于鼻，而别之入于手阳明脉中，上侠鼻孔，故得肺气通于鼻也。又气有不循经者，积于胸中，上肺循喉咙而成呼吸，故通于鼻也。鼻为肺窍，故肺气和者，则鼻得和气，故鼻知臭香。《素问》言有五臭，经无五香。香，脾之臭也。&nbsp;&nbsp;平按：“鼻和”《灵枢》作“肺和”。“臭香”《甲乙》作“香臭”。</p>
<h4>心气通于舌，舌和则舌能知五味矣；</h4>
<p>舌虽非窍，手少阴别脉循经入心中，上系舌本，故得心气通舌也。《素问》赤色入通于心，开窍于耳者，肾者水也，心者火也，水火相济，心气通耳，故以窍言之，即心以耳为窍。又手太阳心之表，脉入于耳中，故心开窍在于耳也。&nbsp;&nbsp;平按：“舌和”《灵枢》作“心和”。</p>
<h4>肝气通于目，目和则目能辨五色；</h4>
<p>肝脉足厥阴上颃颡也，连目系，故得通于目系。&nbsp;&nbsp;平按：“目和”《灵枢》作“肝和”。《甲乙》“辨”作“视”。</p>
<h4>脾气通于口，口和则口能知五谷矣；</h4>
<p>脾足太阴脉上膈侠咽，连舌本，散舌下，故得气通口也。谷有五味，舌已知之，五谷之别，口知之也，故食麦之者，不言菽也。&nbsp;&nbsp;平按：“口和”《灵枢》作“脾和”。《甲乙》“知”作“别”；“谷”下有“味”字。注“麦之”，“之”字疑衍。</p>
<h4>肾气通于耳，耳和则耳能闻五音矣。</h4>
<p>手足少阳、手足太阳及足阳明络皆入耳中。手少阳、足少阳、手太阳，此三正经入于耳中。足太阳脉在耳上角，又入脑中，即亦络入于耳。足阳明耳前上行，亦可络入耳中。手阳明络别入耳中。计正经及络手足六阳皆入耳中。经说“五络入耳中”，疑足太阳络不至于耳也。&nbsp;&nbsp;平按：“耳和”《灵枢》作“肾和”。</p>
<h4>五脏不和则七窍不通，六腑不和则留为痈疽。</h4>
<p>五脏主藏精神，其脉手足六阴，络于六腑，属于五脏。六腑主贮水谷，其脉手足六阳，络于五脏，属于六腑。七窍者，精神户牖也。故六阴受邪入脏，则五脏不和，五脏不和，则七窍不通利也。六阳受邪入腑，则六腑不和，六腑不和，则阳气留处处为痈疽。&nbsp;&nbsp;平按：“七窍”《甲乙》作“九窍”。“留为痈疽”《甲乙》作“留结为痈”，《灵枢》无“疽”字。注“处处”，下“处”字疑衍。</p>
<h4>故邪在腑则阳脉不利，阳脉不利则气留之，气留之则阳气盛矣。</h4>
<p>故外邪循脉入腑，则腑内不调，流于阳脉，阳脉涩而不利，阳气留停，不和于阴，故阳独盛也。&nbsp;&nbsp;平按：“不利”《灵枢》、《甲乙》作“不和”。</p>
<h4>阳气大盛则阴脉不利，阴脉不利则气留之，气留之则阴气盛矣。阴气大盛，则阳气弗能营也，故曰关。</h4>
<p>阴气和阳，故阴气和利也。阳气盛不和于阴，则阴气涩也。阴气涩而停留，则阴气独而盛也。阴脉别走和阳，故阳得通也。阴既独盛不和于阳，则阳气不能营阴，故阴脉关闭也。&nbsp;&nbsp;平按：“阳气大盛”《甲乙》作“邪在脏”三字。“不利”《甲乙》作“不和”。“气留”两“气”字，《灵枢》、《甲乙》均作“血”。“弗能营”《甲乙》作“不得相营”。</p>
<h4>阳气大盛，则阴气弗得营也，故曰格。阴阳俱盛，弗得相营也，故曰关格。</h4>
<p>阳气独盛，不和于阴，则阴脉不能营阳，以阳拒格，故名格。&nbsp;&nbsp;平按：自上节“故曰关”及本节“阳气大盛，则阴气弗得营也”，《甲乙》无。</p>
<h4>关格者，不得尽期而死矣。</h4>
<p>阴阳脉有关格，即以其时与之短期，不可极乎天寿者也。</p>
<h4>五脏气：心主噫，肺主咳，肝主语，脾主吞，肾主欠。</h4>
<p>噫，乙戒反，饱满出气也。五脏从口中所出之气，皆是人常气之变也。《素问》肾主嚏，不同也。&nbsp;&nbsp;平按：“五脏气”《素问》作“五气所病”。五“主”字，《素问》均作“为”。&nbsp;&nbsp;“欠”下，《素问》有“为嚏”二字。</p>
<h4>六腑气：胆为怒，胃为气逆、为哕，小肠大肠为泄，膀胱不约为遗溺，下焦溢为水。</h4>
<p>皆是六腑之气所变之病。《素问》胃为逆气为恐，肠为泄，膀胱不利癃遗溺也。&nbsp;&nbsp;平按：《素问》无“六腑气”三字；“胆为怒”在“遗溺”下；“为哕”下有“为恐”二字；“小肠大肠”作“大肠小肠”；“为泄”下有“下焦溢为水”五字；“膀胱”下有“不利为癃”四字；“遗溺”下无“下焦溢为水”五字。</p>
<h4>五并：精气并于肝则忧，并于心则喜，并于肺则悲，并于肾则恐，并于脾则畏，是谓精气并于脏也。</h4>
<p>精，谓命门所藏精也，五脏之所生也。五精有所不足，不足之脏虚而病也。五精有余，所并之脏亦实而病也。命门通名为肾，肝之母也，母实并子，故为忧也。心为火也，精为水也，水克于火，遂坏为喜。肺为金也，水子并母，故有悲怜。精并左肾，则肾实生恐。脾为土也，水并于土，被克生畏。《素问》精并于脾，消息生饥。如是相并为病，乃有无穷，斯为阴阳五行之变也。&nbsp;&nbsp;平按：《素问》“五并”作“五精所并”；心、肺、肝、脾、肾，以次为序，与此不同。“是谓精气并于脏”句，作“是谓五并，虚而相并者也”。注“左肾”，袁刻作“于肾”。</p>
<h4>五恶：肝恶风，心恶热，肺恶寒，肾恶燥，脾恶湿，此五脏气所恶。</h4>
<p>东方生风，风生于肝，肝之盛即便恶风。以子从树生，子生多盛，必衰本树，相生之物，理皆然也，故肝恶风也。南方生热，热从心生，故心恶热也。《素问》曰：西方生燥，燥生于肺。若尔，则肺恶于燥。今此肺恶寒、肾恶燥者，燥在于秋，寒之始也；寒在于冬，燥之终也。肺在于秋，以肺恶寒之甚，故言其终；肾在于冬，以肾恶燥不甚，故言其始也。&nbsp;&nbsp;中央生湿，湿生于脾，以其脾感，故恶湿也。&nbsp;&nbsp;平按：《素问》“五恶”作“五脏所恶”。心、肺、肝、脾、肾，仍以次为序。“此五脏气所恶”句，作“是谓五恶”。又新校正节引此注，自“肺恶燥”至“言其始也”止。</p>
<h4>五液：心主汗，肝主泪，肺主涕，肾主唾，脾主涎，此五液所生。</h4>
<p>汗者水也，遍身腠理之液也，心者火也，人因热饮热食，及因时热蒸于湿气，液出腠理，谓之汗也。肝通于目，目中出液，谓之泪也。肺通于鼻，鼻中之液，谓之涕也。肾脉足少阴，上至颃颡，通出口中，名之为唾，故肾主唾也。脾足太阴脉，通于五谷之液，上出廉泉，故名为涎。&nbsp;&nbsp;平按：《素问》“五液”作“五脏化液”。心、肺、肝、脾、肾，仍以次为序；五“主”字均作“为”；“此五液所生”句，作“是谓五液”。</p>
<h4>五藏：心藏神，肺藏魄，肝藏魂，脾藏意，肾藏精志。</h4>
<p>五藏，财浪反。肾有二枚：左箱为肾，藏志也；在右为命门，藏精也。&nbsp;&nbsp;平按：“五藏”《素问》作“五脏所藏”。“精志”，“精”字《素问》无。新校正云：“按上善云：肾有两枚：左为肾，藏志；右为命门，藏精。”与此正合。</p>
<h4>五主：心主脉，肺主皮，肝主筋，脾主肌，肾主骨。</h4>

<h4>平按：</strong>“五主”《素问》作“五脏所主”。“肌”《素问》作“肉”。</p>
<h4>黄帝问于岐伯曰：余闻方士，或以脑髓为脏，或以为腑；或以肠胃为脏，或以为腑。敢问更相反，皆自谓是。不知其道，愿闻其说。</h4>
<p>方，道也。异道之士，所说脏腑不同。脑、髓、骨、脉、胆及女子胞，此六或有说之为脏，或有说之为腑。胃、大肠、小肠、三焦、膀胱，此五或有说之为脏，或有说之为腑。所说脏腑相反，何者为真？&nbsp;&nbsp;平按：《素问》“黄帝问”下无“于岐伯”三字。</p>
<h4>岐伯曰：脑、髓、骨、脉、胆、女子胞，此六者，地气所生也，皆藏于阴而象于地，故藏而不写，名曰奇恒之府。</h4>
<p>胞，豹交反，生儿裹也。地主苞纳收藏，脑髓等六法地之气，阴脏不泻，故得名脏；以其聚，故亦名腑。腑，聚也。此本非是常腑，乃是奇恒之腑，奇异恒常。&nbsp;&nbsp;平按：“六者”二字原缺，谨依《素问》补入。“写”《甲乙》作“泻”，下同。</p>
<h4>夫胃、大肠、小肠、三焦、膀胱者，天气之所生也，其气象于天，故写而不藏，此受五脏浊气，故名曰腑。</h4>
<p>天主输泄风气雨露，故此五者受于五脏糟粕之浊，去①于天气，输泻不藏，故是恒腑。唯有五者，以胆一种，藏而不泻，割入奇腑，是肝之表，故得名腑也。&nbsp;&nbsp;平按：《素问》“膀胱”下有“此五”二字；“故名曰腑”作“名曰传化之腑”，《甲乙》同。&nbsp;&nbsp;①“去”，人卫本注曰：据前段杨注“法地之气”，当作“法”，与经文“象”字义合。</p>
<h4>此不能久留，输泻魄门，</h4>
<p>并精□□之处，谓之魄门。此五之中，三焦亦能输泻精气于魄门也。&nbsp;&nbsp;平按：“输泻”下，《素问》、《甲乙》有“者也”二字，“魄门”二字属下节。</p>
<h4>亦为五脏使，水谷不得久藏。</h4>
<p>五脏在内为主，六腑在外为使，使之行于水谷也。</p>
<h4>所谓五脏者，藏精神而不泻者也，故满而不能实。</h4>
<p>精神遍于脏中不离，故不泻而满也。虽满常虚，故不实。&nbsp;&nbsp;平按：“精神”《素问》作“精气”。新校正云：“接全元起本及《甲乙经》、《太素》精气作精神。”与此正合。</p>
<h4>六腑者，实而不能满。所以然者，水谷之入口则胃实而肠虚，食下则肠实而胃虚，故曰实而不满。</h4>
<p>肠胃更满，故为实也；更虚，故不满也。饱食未消，肠中未有糟粕，即胃实肠虚也；食消以下于肠，胃中未有食入，即肠实胃虚也。以其胃虚，故气得上也；以其肠虚，故气得下也。气得上下，神气宣通，长生久视。&nbsp;&nbsp;平按：“六腑者”下，《素问》、《甲乙》均有&nbsp;&nbsp;“传化物而不藏”句。</p>
<h4>问曰：太阴、阳明，表里也，脾胃脉也，生病异何也？</h4>
<p>足太阴足阳明脾胃二脉，诸经之海，生病受益以为根本，故别举为问也。&nbsp;&nbsp;平按：“太阴”上，《甲乙》有“足”字。“表里”上，《素问》、《甲乙》有“为”字。“生病异”《甲乙》作“生病异者”，《素问》作“生病而异者”。</p>
<h4>答曰：阴阳异位，更虚更实，更逆更顺，或从内，或从外，所从不同，故病异名。</h4>
<p>太阴为阴，阳明为阳，即异位也。春夏阳明为实，太阴为虚；秋冬太阴为实，阳明为虚。即更虚实也。春夏太阴为逆，阳明为顺；秋冬阳明为逆，太阴为顺也。手三阴，从内向外也；手三阳，从外向内也。足之三阴，从内向外②；足之三阳，从外向内也。十二经脉阴阳六种不同，生病固亦多也。&nbsp;&nbsp;平按：“更实更虚，更逆更顺”《素问》作“更虚更实，更逆更从”。又按：《素问》新校正所引杨注，与此正合。&nbsp;&nbsp;②“从内向外”，萧本误作“从外向内”。今据仁和寺本改。</p>
<h4>黄帝曰：愿闻其异状。</h4>
<p>问其病异。</p>
<h4>答曰：阳者，天气也，主外；阴者，地气也，主内。故阳道实，阴道虚。</h4>
<p>阳为天气主外，故阳道实也。阴为地气主内，故阴道虚也。</p>
<h4>故犯贼风虚邪者，阳受之；食饮不节，起居不时者，阴受之。</h4>
<p>风寒暑湿虚邪外入腠理，则六阳之脉受之。饮食男女不节，则六阴受之。&nbsp;&nbsp;平按：《甲乙》“阳受之”下有“则入腑”三字；“阴受之”下有“则入脏”三字，本书在下。</p>
<h4>阳受之则入六腑，阴受之则入五脏。</h4>
<p>六阳受于外邪，传入六腑；六阴受于内邪，传入五脏也。</p>
<h4>入六腑则身热不时卧，上为喘呼；</h4>
<p>六腑阳气在外，故身热也。阳盛昼眠不得至夜，故不时卧也。阳气盛于上，故上为喘呼也。&nbsp;&nbsp;平按：“不时卧”《甲乙》作“不得眠”。</p>
<h4>入五脏则□满闭塞，下为飧泄，久为肠澼。</h4>
<p>阴邪在中，实则□胀肠满，闭塞不通，虚则下利肠澼。</p>
<h4>故喉主天气，咽主地气。</h4>
<p>肺为天也，喉出肺中之气呼吸，故主天；脾为地，咽出脾胃噫气，故主地。</p>
<h4>故阳受风气，阴受湿气。</h4>
<p>风从上下，故阳受之；湿从下上，故阴受之。</p>
<h4>故阴气从足上行至头，而下循臂至指端；阳气从手上行至头，而下至足。</h4>
<p>足三阴脉，从足至头，走头下胸，横出腋下，循臂至指端，为手三阴脉也。变为手三阳脉，从手指端上行至头，下行至足，为足三阳。阴阳相注，如环无端。&nbsp;&nbsp;平按：两“下”字下，《素问》、《甲乙》均有“行”字。</p>
<h4>故曰：阳病者，上行极而下行；阴病者，下行极而上行。故伤于风者，上先受之；伤于湿者，下先受之。</h4>
<p>阳病者，三阴之脉上行至头极已为阳，受风热已下行；阴病者，三阳之脉下行至足极已为寒，受寒湿已上行。故伤风上先受之，伤湿下先受之。&nbsp;&nbsp;平按：“而下行”、“而上行”，两“行”字，《素问》、《甲乙》无。注“风热已”，“已”字袁刻作“矣”。</p>
<h4>问曰：见真脏曰死，何也？</h4>
<p>无余物和杂，故名真也。五脏之气皆胃气和之，不得独用。如至刚不得独用，独用即折，和柔用之即固也。五脏之气，和于胃气，即得长生；若真独见，无和胃气，必死期也。欲知五脏真见为死、和胃为生者，于寸口诊手太阴，即可知之也。见者如弦是肝脉也，微弦为平好①也。微弦，谓弦之少也，三分有一分为微，二分胃气与一分弦气俱动，为微弦也。三分并是弦气，竟无胃气，为见真脏也。见真脏死，其理至妙，请陈其理，故曰何也。&nbsp;&nbsp;平按：《素问》新校正引此注甚详。&nbsp;&nbsp;①“好”，人卫本注曰：《素问·玉机真脏论》新校正引作“和”，于义为长。</p>
<h4>答曰：五脏者皆禀气于胃，胃者五脏之本也。五脏不能自致于手太阴，必因于胃气，乃能至手太阴。</h4>
<p>胃受水谷，变化精气而资五脏，故五脏得至手太阴寸口，见于微弦也。</p>
<h4>故五脏各以其时，自为而至手太阴。</h4>
<p>五脏主于五时，至其时也，其脏有病之甚者，胃气不与之居，不因胃气，以呼吸之力，独自至于太阴寸口，见于真弦也。&nbsp;&nbsp;平按：“自”字原缺，谨依《素问》补。注“不与之居”，别本“居”作“俱”。</p>
<h4>故邪气胜者精气衰。</h4>
<p>真脏脉弦不微，无胃气者，则知肝病胜也。肝病邪胜，则胃谷精气衰。</p>
<h4>故病甚者，胃气不能与之俱至于手太阴，故真脏之气独见。独见者，为病胜脏也，故曰死。黄帝曰：善。</h4>
<p>真见病甚，故致死也。&nbsp;&nbsp;平按：自“问曰：见真脏”至此，新校正谓：“全元起本在《太阴阳明表里篇》中，此乃王氏所移。”今检《素问·太阴阳明论篇》，前后均在此篇，惟此一段在《玉机真脏论》中，其为王氏所移益信。</p>
<h4>问曰：脾病②而四肢不用何也？</h4>
<p>五脏皆连四肢，何因脾病独四肢不用也？&nbsp;&nbsp;平按：“脾”字原缺，谨依《素问》补入。&nbsp;&nbsp;②“病”，萧本误作疾。今据仁和寺本改。</p>
<h4>答曰：四肢皆禀气于胃，而不得径至，必因于脾乃得禀。今脾病，不能为胃行其津液，四肢不得禀水谷气，气日以衰，脉道不利，筋骨肌肉皆无气生，故不用焉。</h4>
<p>土旺四季，四季皆有土也；脾长四脏，四脏皆有脾也。何者？四肢百体禀气于胃，胃以水谷津液资四肢。当用资四肢之时，胃气不能径到四肢，要因于脾，得水谷津液营卫之&nbsp;&nbsp;气，营于四肢，四肢禀承，方得用也。若其脾病脉道不通，则筋骨肌肉无气以生，故不用也。&nbsp;&nbsp;平按：“径至”，袁刻误作“俱至”，《素问》作“至经”，新校正云：“《太素》至经作径至，杨上善云：胃以水谷资四肢，不能径至四肢，要因于脾，得水谷津液，营卫于四&nbsp;&nbsp;肢。”与此注合。“不利”《甲乙》作“不通”。“皆无气生”《素问》作“皆无气以生”，《甲乙》同。</p>
<h4>《甲乙经》问曰：脾之不主时何也？答曰：脾者土也，治中央，常以四时长四脏，各十八日寄治，不得独主时，脾脏有常著土之精也。</h4>
<p>四脏之本，皆为土也。十八日用，故曰寄也。著，澄略反，在也。脾脏在土之精妙也。&nbsp;&nbsp;平按：“治中央”《甲乙》作“土者中央”。“不得独主时”《甲乙》无“得”字，《素问》作&nbsp;&nbsp;“不得独主于时也”。“脾脏有常著”《甲乙》作“脾者土脏常著胃”，《素问》作“脾脏者常著胃”。</p>
<h4>土者，主万物而法天地，故上下至头足，不得主时。</h4>
<p>土为万物之质，法于天地，与万物为质，故身与头手足为体，身不别主时。&nbsp;&nbsp;平按：“主”《素问》、《甲乙》作“生”。“天地”，“天”字、“主时”二字原缺，谨依《素问》、《甲乙》补。</p>
<h4>问曰：脾与胃也，以膜相逆耳，而能为之行津液何也？</h4>
<p>脾阴胃阳，脾内胃外，其位各别，故相逆也。其别异，何能为胃行津液气也？一曰相连，脾胃表里阴阳，募既相假，故曰相连也。&nbsp;&nbsp;平按：“以募相逆”《素问》作“以膜相连耳”。新校正云：“按《太素》作以募相逆，杨上善云：脾阴胃阳，脾内胃外，其位各异，故相逆也。”又注“故相”下，原钞缺二字，依新校正所引，应作“逆也”二字。袁刻“相”上脱“故”字；“逆”下脱“也”字。又注“阴阳募”，袁刻“暮”误作“前”。</p>
<h4>答曰：足太阴，三阴也，脉贯胃属脾络嗌，故太阴为之行气于三阴。</h4>
<p>嗌，于未①反，咽也。足太阴脉贯胃属脾，上行络嗌，其气强盛，能行三阴之脉，故太阴脉得三阴名也。&nbsp;&nbsp;平按：“脉”上，《素问》、《甲乙》有“其”字。&nbsp;&nbsp;①“未”，萧本误作“末”。今据仁和寺本改。</p>
<h4>阳明者表也，五脏六腑之海也，亦为之行气于三阳。脏腑各因其经而受气于阳明，故为胃行其津液。四肢不得禀水谷之气，日以益衰，阴道不利，筋骨脉肉皆毋气以主，故不用焉。</h4>
<p>阳明为阴阳脏腑之海，五脏六腑各因十二经脉受气于阳明，故经脉得为胃行津液之气。四肢禀承四肢得□□经脉不□阳明，则阴脉不通，筋骨脉肉无气以主也。&nbsp;&nbsp;平按：“阳明者表也”，“者表”二字原缺，谨依《素问》、《甲乙》补入。“水谷”下《素问》、《甲乙》无“之”字。“日以益衰”《甲乙》作“气日以衰”。“脉肉”二字原缺，《素问》、《甲乙》作“肌肉”，依本注应作“脉肉”。</p>
<p>&nbsp;</p>


<h1>卷第七（佚）</h1>


<!-- 1 -->
<h1>卷第八经脉之一</h1>
<h2>经脉连环</h2>
<p>①此篇目萧本原无，今据仁和寺本补。&nbsp;&nbsp;平按：此篇自“余则”二字以上残脱，篇目亦不可考，故自“盛有”二字上，从《灵枢》卷三第十《经脉篇》及《甲乙经》卷二第一上篇补入。自“余则”二字以下至末，见《灵枢·经脉篇》，又见《甲乙经》卷二第一上篇。&nbsp;&nbsp;编者按：萧氏注《黄帝内经太素》未见仁和寺本，故谓：“自‘余则’二字以上残脱，篇目亦不可考。②”今自篇首至杨上善注“腑脉必”以上，据仁和寺本补齐。“腑脉必”以下至“余则肩背痛”之上，仁和寺本亦残缺，故仍依萧本。&nbsp;&nbsp;②考萧氏原本，自篇首至“脉手太阴之脉，起于中焦”之前，萧氏似尚见到部分残文，所以曾加数段语，并以《灵枢》校之。为避免混乱，此次据仁和寺本重校，凡新增补之处，萧氏“平按”皆删去。</p>
<h4>雷公问于黄帝曰：《禁服》之言：凡刺之理，经脉为始，营其所行，制其度量，内次五脏，别其六腑。愿尽闻其道。</h4>
<p>雷公先口吟此《九针》六十篇之道，勤服日久，编绝简垢，恐弛子孙，请问其约。黄帝乃令设盟诚之，详授针灸经脉脏腑之道，故今问之。&nbsp;&nbsp;编者按：“于黄帝”三字，《甲乙经》无。“禁服”《灵枢》、《甲乙经》均作“禁脉”。“营其所行，制其度量，内次五脏，别其六腑”十六字，《甲乙经》无。“别其六腑”《灵枢》作“外别六腑”。注“编绝”、“恐”、“孙”、“灸”五字，仁和寺本虫蚀不完，观其剩形，似此五字，待考。又按：萧本此处加按语曰：“《灵枢》……‘其道’下有‘黄帝曰：人始生，先成精，精成而脑髓生，骨为干，脉为营，筋为刚，肉为墙，皮肤坚而毛发长，谷入于胃，脉道以通，血气乃行。雷公曰：愿卒闻经脉之始生。’五十七字。”考仁和寺本，此五十七字不缺，故本次点校补齐。&nbsp;&nbsp;</p>
<h4>黄帝曰：人始生，先成精，</h4>
<p>人生成形，凡有八种，谓先遗体，阴阳二精，一也。</p>
<h4>精成而脑髓生，</h4>
<p>阴阳精变成脑髓，脑、髓同是骨中脂也，在头为脑，在四肢为髓，二也。枢》校之。为避免混乱，此次据仁和寺本重校，凡新增补之处，萧氏“平按”皆删去，请骨为干，干，本也。脑、髓之骨成，与皮肉筋脉为本，三也。&nbsp;&nbsp;编者按：“骨“字，仁和寺本上部略残，观其剩形，当为“骨“字。</p>
<h4>脉为营，</h4>
<p>经脉成，通行血气，以营其身，四也。&nbsp;&nbsp;编者按：注“也“字，仁和寺本脱，据前后段体例补。</p>
<h4>筋为纲，</h4>
<p>筋脉成，纲维四肢，约束百体，五也。&nbsp;&nbsp;编者按：“纲”《灵枢》作“刚”。</p>
<h4>肉为穡</h4>
<p>其肉成已，盛裹筋骨，壅罗脏腑，六也。&nbsp;&nbsp;编者按：“穡”《灵枢》作“墙”。</p>
<h4>皮肤坚，</h4>
<p>皮肤成已，腠理坚实，七也。&nbsp;&nbsp;编者按：“坚”字之后，《灵枢》有“而”字。</p>
<h4>毛发长，</h4>
<p>毛发成已，润泽滋长，八也。</p>
<h4>谷入于胃，脉道以通，血气乃行。</h4>
<p>八体成美，经脉血气遂得通行。</p>
<h4>雷公曰：愿卒闻经脉之始生。黄帝曰：经脉者，所以能决死生，</h4>
<p>人之死生，血气先见经脉，故欲知死生，必先候经脉也。&nbsp;&nbsp;编者按：“雷公曰：愿卒闻经脉之始生”及“能”字，《甲乙经》无。</p>
<h4>处百病，</h4>
<p>百病所生，经脉由之，欲处分百病，须候经脉也。&nbsp;&nbsp;编者按：注“也”字后衍一“之”字，今删，仁和寺本多衍“之”字，皆径删，不再举。</p>
<h4>调虚实，不可不通也。</h4>
<p>人之虚实之气，欲行补泻，须通经脉也。&nbsp;&nbsp;编者按：《灵枢》无“也”字。</p>
<h4>肺手太阴之脉，</h4>
<p>手太阴乃是五脏六腑经脉通行气之要道也。尺阴阳者，变化无方，随物施名，名有多种。肺在西方金位，阴气始生，名为少阴。居腰已上，脏腑之盖，居高而尊，因名太阴，即□□所主也。经脉与别，壅遏营气，令无所避，故名曰脉也。&nbsp;&nbsp;编者按：注“名有多种”，“多”字，仁和寺本原作“歹”，盖传写之误，今改正。“令”，原钞残缺，仅存上半部“人”字，今据《灵枢·决气》改。</p>
<h4>起于中焦，</h4>
<p>十一经脉生处，皆称为“起”；所经之处名“出”，亦称“至”、称“泾”，此为例也。膈下脐上为中焦也。&nbsp;&nbsp;编者按：注“泾”字，疑为“经”字之误。</p>
<h4>下络大肠，还循胃口，上鬲属肺，</h4>
<p>鬲，佳麦反。五脏六腑气相通者，脏脉必络腑属脏，腑脉必□……□。&nbsp;&nbsp;编者按：自篇首至此，从仁和寺本补入，以下仍从萧本。</p>
<h4>从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际，出大指之端；其支者，从腕后直出次指内廉，出其端。是动则病肺胀满，膨膨然而喘咳，缺盆中痛，甚则交两手而瞀，此为臂厥。是主肺所生病者，咳上气喘渴①，烦心胸满，臑臂内前廉痛厥，掌中热。气盛有余则肩背痛，</h4>
<p>肺气盛，故上冲肩背痛也。&nbsp;&nbsp;①“渴”，人卫本注曰：今本《灵枢》作渴，当据《甲乙》作喝，与《脉经》、《千金》及《铜人》均合。&nbsp;&nbsp;本书卷六《五脏命分》“肺小则少饮，不病喘喝。”杨注：喝，喘声。</p>
<h4>风寒汗出，中风不浃，数欠。</h4>
<p>肺脉盛者则大肠脉盛，天有风寒之时，犹汗出脏中，身外汗少，故曰不浃。祖夹反，谓润洽也。有本作“汗出中风，小便数而欠”。阴阳之气上下相引，故多欠也。&nbsp;&nbsp;平按：“不浃数欠”《灵枢》作“小便数而欠”，《甲乙》同。又：“欠”，袁刻误作“次”。注“有本”，袁刻作“本有”。</p>
<h4>气虚则肩背痛寒，</h4>
<p>盛气冲满，肩背痛也，肩背元气虚而痛也。阳虚阴并，故肩背寒也。&nbsp;&nbsp;平按：“肩背”下，原钞重一“背”字，《灵枢》、《甲乙经》均不重，疑衍。</p>
<h4>少气不足以息，溺色变。</h4>
<p>肺以主气，故肺虚少气，不足以息也。大肠脉虚，令膀胱虚热，故溺色黄赤也。溺，音尿。</p>
<h4>为此诸病，</h4>
<p>手太阴脉气为前诸病也。</p>
<h4>盛则泻之，虚则补之，</h4>
<p>《八十一难》曰：“东方实，西方虚，泻南方，补北方，何谓也？然，金木水火土，当更相平。东方木也②，木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方者肝也，肝实则知肺虚。泻南方，补北方。南方火者，木之子也；北方水者，木之母也。水以胜火。子能令母实，母能令子虚，故泻火补水，欲令金去不得干木也。”&nbsp;&nbsp;平按：注“欲令金去不得干木也”句，《难经》无“去”字；“干”作“平”。滑注云：“金不得平木，不字疑衍。”复云：“经曰一脏不平，所胜平之。东方肝也，西方肺也，东方实则知西方虚。若西方不虚，则东方安得过实或泻或补，要亦抑其甚而济其不足，损过就中之道。越人之意，盖谓东方过于实，而西方之气不足，故泻火以抑其木，补水以济其金，是乃使金得与木相停，故曰欲令金得平木也。若曰欲令金不得平木，则前后文义窒碍，竟说不通。使肝不过肺不虚，复泻火补水，不几于实实虚虚耶！”据此，则本注“去”字、“不”字疑衍。原钞“于”字，当系“平”字传写之误。&nbsp;&nbsp;②“东方木也”，仁和寺本作“东方者，木也”。</p>
<h4>热则疾之，</h4>
<p>热盛冲肤，闭而不通者，刺之摇大其穴，泻也。</p>
<h4>寒则留之，</h4>
<p>有寒痹等在分肉间者，留针经久，热气当集，此为补也。</p>
<h4>陷下则灸之，</h4>
<p>经络之中，血气减少，故脉陷下也。火气壮火，宣补经络，故宜灸也。</p>
<h4>不盛不虚，以经取之。</h4>
<p>《八十一难》云：不盛不虚，以经取之，是谓正经自病，不中他邪，当自取其经。前盛虚者，阴阳虚实，相移相倾，而他经为病。有当经自受邪气为病，不因他经作盛虚。若尔，当经盛虚，即补泻自经，故曰以经取之。</p>
<h4>盛者则寸口大三倍于人迎，虚者则寸口反小于人迎。</h4>
<p>厥阴少阳，其气最少，故寸口阴气一盛，病在手足厥阴；人迎阳气一盛，病在手足少阳。少阴太阳，其气次多，故寸口阴气二盛，病在手足少阴；人迎阳气二盛，病在手足太阳。太阴阳明，其气最多，故寸口阴气三盛，病在手足太阴；人迎阳气三盛，病在手足阳明。所以厥阴少阳，气盛一倍为病；少阴太阳，二倍为病；太阴阳明，三倍为病。是以寸口人迎，随阴阳气而有倍数，候此二脉，知于阴阳气之盛也。其阴阳虚衰，寸口人迎反小，准此可知也。</p>
<h4>大肠手阳明之脉，</h4>
<p>手阳明脉，起手之指端上行，下属大肠，通行大肠血气，故曰大肠手阳明脉也。</p>
<h4>起于大指次指之端，</h4>
<p>手阳明与手太阴合。手太阴从中焦至手大指次指之端，阴极即变为阳。如此阴极阳起，阳极阴起，行手头及足，如环无端也。&nbsp;&nbsp;平按：《甲乙经》“端”下有“外侧”二字。</p>
<h4>循指上廉，出合谷两骨之间，</h4>
<p>掌骨及大指本节，表两骨之间也。</p>
<h4>上入两筋之中，循臂上廉，入肘外廉，上臑外前廉，</h4>
<p>手三阴行臑内，手三阳行臑外，阳明行臑外前楞也。&nbsp;&nbsp;平按：“上臑外前廉”《甲乙经》作“上臑循外廉”。</p>
<h4>上肩，出髃前廉，</h4>
<p>髃，音隅，角也，两肩端高骨即肩角也，又五口反。&nbsp;&nbsp;平按：“出髃前廉”《灵枢》、《甲乙经》作“出髃骨之前廉”。</p>
<h4>上出于柱骨之会上，下入缺盆，</h4>
<p>柱骨，谓缺盆骨上极高处也。与诸脉会入缺盆处，名曰会也。手阳明脉上至柱骨之上，复出柱骨之下入缺盆也。</p>
<h4>络肺，下鬲属大肠；</h4>
<p>腑气通脏，故络脏属腑也。&nbsp;&nbsp;平按：“鬲”《灵枢》作膈，下同。</p>
<h4>其支者，从缺盆上颈贯颊，入下齿中，还出挟口，交人中，左之右，右之左，上侠鼻孔。</h4>
<p>颈，项前也。交，谓相交，不相会入也。&nbsp;&nbsp;平按：“上颈”《甲乙经》作“直上至颈”。&nbsp;&nbsp;“侠”《灵枢》均作“挟”，下同。</p>
<h4>是动则病齿痛□肿。</h4>
<p>齿痛，谓下齿痛也。□，谓面颧秀高骨也，专劣反。&nbsp;&nbsp;平按：“□”《灵枢》作“颈”，今本《甲乙经》作“颊”，正统本《甲乙经》作“颈”。</p>
<h4>是主津所生病者，</h4>
<p>《八十一难》云：邪在血，血为所生病，血主濡之也。是为血及津液皆为濡也。津，汗也。以下所生之病，皆是血之津汗所生病也。&nbsp;&nbsp;平按：《难经》云：“经言脉有是动有所生病，是以动者气也，所生病者血也。邪在气，气为是动；邪在血，血为所生病。气主响之，血主濡之。气留而不行者，为气先病也；血壅而不濡者，为血后病也。故先为是动，后为所生也。”滑注谓：“此脉字，非尺寸之脉，乃十二经隧之脉。每脉中辄有二病者，盖以有在气在血之分也。”平又按：《灵枢》、《甲乙》“津”下有“液”字。注“津汗”，袁刻作“津液”。</p>
<h4>目黄口干，鼽衄，喉痹，肩前臑痛，大指次指痛不用。</h4>
<p>手阳明经是腑阳脉，多为热痛，故循经所生七种病也。鼻孔引气，故为鼽也，鼻形为鼽也。有说鼽是鼻病者，非也。</p>
<h4>气盛有余则当脉所过者热肿，</h4>
<p>是动所生之病，有盛有虚。盛者，此脉所过之处热及肿也。</p>
<h4>虚则寒栗不复。</h4>
<p>阳虚阴并，故寒栗也。不复，不得复于平和也。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大三倍于寸口，虚者则人迎反小于寸口。</h4>

<h4>胃足阳明之脉，起于鼻，交頞中，</strong>[平按：“頞中”下，《灵枢》有“旁纳太阳之脉”六字。《甲乙经》“纳”作“约”。]<strong>下循鼻外，入上齿中，还出侠口环唇，下交承浆，却循颐后下廉，出大迎，循颊车，上耳前，过客主人，循发际，至额颅；其支者，从大迎前下人迎，循喉咙，入缺盆，下膈属胃络脾；</h4>
<p>足阳明脉起于鼻，下行属胃，通行胃之血气，故曰胃足阳明脉也。手阳明经从手上侠&nbsp;&nbsp;鼻孔，到此而起，下行至于足指，名足阳明经。十二经脉行处及穴名，备在《明堂经》，具释之也。客主人，即上开穴也。頞，阿葛反，鼻茎也。颅，音卢。胃腑通气入脏，故属胃络脾也。&nbsp;&nbsp;平按：①“頞颅”，《灵枢》、《甲乙经》“頞”作“额”。注“上开穴”，本书《气府篇》：客主人各一。杨注云：一名上关穴。《甲乙经》卷三第十一谓：上关，一名客主人，在耳前上廉，开口有孔，手少阳足阳明之会。《素问·气穴论篇》及《气府论》王注均同。则“开”字当系“关”字传写之误。&nbsp;&nbsp;①人卫本注曰：平按全句，疑有误。因本书及日抄本均作“额”，何以按语出此“頞”字？</p>
<h4>其直者，从缺盆下乳内廉，下侠脐，入气街中；其支者，起胃口下②，循腹里，下至气街中而合，以下髀，抵伏菟，</h4>
<p>胃传食入小肠处，名胃下口。此脉一道，从缺盆下乳内廉肤肉之中，下侠脐至气街中。前者一道，从缺盆属胃。今从胃口下下行，与气街中者合为一脉而下。抵，至也，丁礼反。&nbsp;&nbsp;平按：“侠脐”《灵枢》作“挟脐”。《灵枢》、《甲乙经》“髀”下均有“关”字；“菟”均作“兔”。&nbsp;&nbsp;②“口下”，人卫本注曰：杨注：“胃传食入小肠处，名胃下口。”疑此“口下”及杨注后文“口下”，均是“下口”之误。《脉经·卷第六》、《千金·卷十六·第一》、《素问·厥论》等篇王注、《铜人·卷二》及《发挥·卷中》均作“下口”。</p>
<h4>下膝入膑中，</h4>
<p>膝，胫头也。膑，膝之端骨也，频忍反。</p>
<h4>下循胻外廉，下足跗，入中指内间；</h4>
<p>胻③，故④孟反。&nbsp;&nbsp;平按：“下循胻外廉”，袁刻脱此五字。“胻”《灵枢》作“胫”。&nbsp;&nbsp;③“胻”，萧本误作“跗”。今据仁和寺本改。&nbsp;&nbsp;④“故”，萧本作“古”。今据仁和寺本改。</p>
<h4>其支者，下膝三寸而别，以下入中指外间；其支者，别跗上，入大指间，出其端。</h4>
<p>脉从气街下行至足指间，凡有三道。&nbsp;&nbsp;平按：“下膝三寸”，“膝”字《灵枢》作“廉”。</p>
<h4>是动则病洒洒振寒，</h4>
<p>洒洒，恶寒貌，音洗，谓如水洒洗寒也。&nbsp;&nbsp;平按：“洒洒”《甲乙经》作“凄凄然”三字。</p>
<h4>善伸数欠颜黑，</h4>
<p>凡欠及多伸，或为阳上阴下，人之将卧，阴阳上下相引，故数欠。颜额，阳也。黑，阴也。阴气见额阳，病也。&nbsp;&nbsp;平按：“伸”《灵枢》作“呻”。</p>
<h4>病至则恶人与火，闻木音则惕然而惊，心欲动，</h4>
<p>至，甚也。阳明，土也。土恶木，故病甚恶木音也。阳明主肉，血盛，故恶火也。阳明厥喘闷，闷故恶人也。&nbsp;&nbsp;平按：“音”《灵枢》作“声”。</p>
<h4>独闭户牖而处，</h4>
<p>阴静而闇，阳动而明，今阴气加阳，故欲闭户独处也。&nbsp;&nbsp;平按：“牖”上，《灵枢》、《甲乙经》有“塞”字。</p>
<h4>甚则欲上高而歌，弃衣而走，</h4>
<p>阳盛故也。</p>
<h4>贲向腹胀，是为□厥。</h4>
<p>响，音乡。谓阳气贲聚虚满为腹胀也。以阳盛于脚，故欲登高弃衣而走，名为□厥也。&nbsp;&nbsp;平按：“向”《灵枢》、《甲乙经》均作“响”。“□”《灵枢》作“骭”，今本《甲乙经》作“臂”，正统本《甲乙经》作“骭”。</p>
<h4>是主血所生病者，狂疟温淫汗出，</h4>
<p>阳明主肉，血为肉液，故亦主血也。淫，过也，谓伤寒热病，温热过甚而热汗出也。&nbsp;&nbsp;平按：“疟”《甲乙经》作“瘈”。</p>
<h4>鼽衄，口□唇胗，颈肿喉痹，</h4>
<p>衄，出血也。不言鼻衄而言鼽衄者，然鼻以引气也，鼽鼻形也，鼻形之中出血也。胗，唇痒疮，音紧。&nbsp;&nbsp;平按：“胗”《甲乙经》作“紧”。</p>
<h4>腹外肿，膝膑肿痛，</h4>
<p>阳明，一道行于腹外，一道行于腹内。腹内水谷行通，故少为肿；腹外卫气数壅，故腹外多肿也。&nbsp;&nbsp;平按：“腹外肿”《灵枢》、《甲乙经》作“大腹水肿”。</p>
<h4>循膺、乳、街、股、伏菟、□外廉、足跗上皆痛，中指不用。</h4>
<p>上七处并是足阳明脉所过，故循上七处痛者，是阳明脉病也。股，髀内阴股也。足中指内外间，阳明脉支所至，故脉病中指不用也。&nbsp;&nbsp;平按：“街”上，《灵枢》有“气”字，《甲乙经》同。注“七处痛”，“处”字袁刻误作“虚”；“足中指”，“指”字袁刻脱。</p>
<h4>气盛则身以前皆热，</h4>
<p>足阳明脉唯行身前，故脉盛身前皆热也。</p>
<h4>其有余于胃，则消谷善饥，溺色变。</h4>
<p>脉气有余身前，故身前皆热；若有余胃中，故善饥溺变也。&nbsp;&nbsp;平按：“变”《灵枢》、《甲乙经》均作“黄”。</p>
<h4>气不足则身以前皆寒栗，胃中寒则胀满。</h4>
<p>有余，身前胃中有热有饥；不足，身前胃中寒栗胀满。阳气有余，阴气不足；阳气不足，阴气有余。今但举一边为例耳。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大三倍于寸口，虚则人迎反小于寸口。</h4>

<h4>脾足太阴之脉，</h4>
<p>足太阴脉，起于足大指端，上行属脾，通行脾之血气，故曰脾足太阴脉者也。</p>
<h4>起于大指之端，循指内侧白肉际，过覈骨后，</h4>
<p>覈，胡革反。人足大指本节后骨，名为覈骨也。&nbsp;&nbsp;平按：“覈”《灵枢》、《甲乙经》作“核”。</p>
<h4>上内踝前廉，</h4>
<p>十二经脉，皆行筋肉骨间；惟此足太阴经，上于内踝薄肉之处，脉得见者也。</p>
<h4>上腨内，循胫骨后，交出厥阴之前，</h4>
<p>内踝直上名为内，外踝直上为外，胫后腓肠名为腨。太阴从内踝上行八寸，当胫骨后，交出厥阴之前上行之。&nbsp;&nbsp;平按：“腨”《灵枢》作“踹”。“胫”《甲乙经》作“胻”。</p>
<h4>上循膝股内前廉，入股属脾络胃，</h4>
<p>膝内之股近膝名膝股，近阴处为阴股也。&nbsp;&nbsp;平按：《灵枢》无“循”字。“入股”，“股”字作“腹”，《甲乙经》同。</p>
<h4>上鬲侠咽，连舌本，散舌下；其支者，复从胃，别上鬲，注心中。</h4>
<p>舌下散脉，是脾脉也。</p>
<h4>是动则病舌强，食则欧，胃脘痛，</h4>
<p>脘，胃腑也。脘，音管也。&nbsp;&nbsp;平按：《灵枢》、《甲乙经》“舌”下均有“本”字；“欧”作“呕”。</p>
<h4>腹胀善噫，得后出余气则快然如衰，</h4>
<p>寒气客胃，厥逆从下上散，散已复上出胃，故为噫也。谷入胃已，其气上为营卫及膻中气，后有下行与糟粕俱下者，名曰余气。余气不与糟粕俱下，壅而为胀，今得之泄之，故快然腹减也。&nbsp;&nbsp;平按：“出余”二字《灵枢》、《甲乙经》均作“与”。《甲乙经》“如衰”作“而衰”。</p>
<h4>身体皆重。</h4>
<p>身及四肢，皆是足太阴脉行胃气营之。若脾病，脉即不营，故皆重也。</p>
<h4>是主脾所生病者，舌本痛，</h4>
<p>脾所生病，太阴脉行至舌下，故舌本痛也。</p>
<h4>体不能动摇，</h4>
<p>脾不营也。</p>
<h4>食不下，烦心，心下急痛，</h4>
<p>脾脉注心中，故脾生病，烦心、心急痛也。&nbsp;&nbsp;平按：“痛”《甲乙经》作“寒疟”。</p>
<h4>溏，瘕、泄，</h4>
<p>溏，食消，利也。瘕，食不消，瘕而为积病也。泄，食不消，飧泄也。</p>
<h4>水闭，</h4>
<p>脾所生病，不营膀胱，故小便不利也。</p>
<h4>黄瘅，不能卧，强欠，</h4>
<p>内热身黄病也。脾胃中热，故不得卧也。将欠不得欠，名曰强欠。&nbsp;&nbsp;平按：《灵枢》、《甲乙经》“瘅”均作“疸”；“欠”均作“立”。“不能卧”《甲乙经》作“不能食，唇青”。</p>
<h4>股膝内肿厥，大指不用。</h4>
<p>或痹不仁，不能用也。&nbsp;&nbsp;平按：“内肿厥”《甲乙经》作“内肿痛厥”。“大指”上，《灵枢》、《甲乙经》均有“足”字。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大三倍于人迎，虚者则寸口反小于人迎。心手少阴之脉，起于心中，出属心系，下鬲络小肠；</h4>
<p>十二经脉之中，余十一经脉及手太阳经，皆起于别处，来入脏腑。此少阴经起自心中，何以然者？以其心神是五神之主，能自生脉，不因余处生脉来入，故自出经也。肺下悬心之系，名曰心系。余经起于余处，来属脏腑。此经起自心中，还属心系，由是心神最为长也。问曰：《九卷》心有二经：谓手少阴，心主。手少阴经不得有输。手少阴外经受病，亦有疗处。其内心脏不得受邪，受邪即死。又《九卷·本输》之中，手少阴经及输并皆不言。今此《十二经脉》及《明堂流注》少阴经脉及输皆有，若为通精？答曰：经言心者，五脏六腑之大主，精神之舍，其脏坚固，邪不能客。客之则心伤，心伤则神去，神去即死。故诸邪之在于心者，皆在心之包络，包络，心主脉也，故有脉不得有输也。手少阴外经有病者，可疗之于手掌兑骨之端。又恐经脉受邪伤脏，故《本输》之中，输并手少阴经亦复去之。今此《十二经脉》手少阴经是动所生皆有诸病，俱言盛衰并行补泻及《明堂流注》具有五输者，以其心脏不得多受外邪，其于饮食汤药，内资心脏，有损有益，不可无也。故好食好药资心，心即调适；若恶食恶药资心，心即为病。是以心不受邪者，不可受邪也。言少阴是动所生致病及《明堂》有五输疗者，据受内资受外邪也。言手少阴是受邪，故有病也。&nbsp;&nbsp;平按：注“若为通精”，“精”字原校作“释”。又注“是动所生”，“生”字袁刻误作“致”。“及明堂”，“及”字袁刻作“又”。</p>
<h4>其支者，从心系上侠咽，系目系；</h4>
<p>筋骨血气四种之精与脉合为目系，心脉系于目系，故心病闭目也。</p>
<h4>其直者，复从心系却上肺，上出掖下，下循臑内后廉，行太阴心主之后，下肘内，循臂内后廉，抵掌后兑骨之端，</h4>

<h4>其小指掌后尖骨，谓之兑骨也。</h4>

<h4>平按：</strong>“上出掖下”《灵枢》作“下出腋下”。“掖”&nbsp;&nbsp;《灵枢》、《甲乙经》均作“腋”，下同，不再举。“下肘内”《甲乙经》作“下肘中内廉”。“兑”《灵枢》作“锐”，下同。</p>
<h4>入掌内廉，循小指之内出其端。</h4>
<p>掌外将侧，名曰外廉；次掌内将侧，名内廉也。&nbsp;&nbsp;平按：《灵枢》、《甲乙经》“廉”上有“后”字。</p>
<h4>是动则病嗌干心痛，渴而欲饮，为臂厥。</h4>
<p>心经病，心而多热，故渴而欲饮。其脉循臂，故是动为臂厥之病也。&nbsp;&nbsp;平按：《灵枢》、《甲乙经》“为”上有“是”字。</p>
<h4>是主心所生病者，目黄胁痛，臑臂内后廉痛厥，掌中热痛也。</h4>
<p>其脉上掖近胁，故胁痛也。臑臂内后廉，脉行之处，痛及厥也。厥，气失逆也。&nbsp;&nbsp;平按：“胁痛”《甲乙经》作“胁满痛”。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大再倍于人迎，虚者则寸口反小于人迎。小肠手太阳之脉，</h4>
<p>手太阳脉起于手指，上行入缺盆，下属小肠，通小肠血气，故曰小肠手太阳脉也。</p>
<h4>起于小指之端，循手外侧上捥，出踝中，</h4>
<p>人之垂手，大指著身之侧，名手内侧；小指之后，名手外侧。足胫骨与足捥骨相属之处，著胫骨端内外高骨，名曰内外踝；手之臂骨之端，内外高骨，亦名为踝也。手太阳脉贯踝也。&nbsp;&nbsp;平按：“捥”《灵枢》、《甲乙经》作“腕”，考“腕”与“捥”通。</p>
<h4>直上循臂下骨下廉，</h4>
<p>臂有二骨：垂手之时，内箱前骨名为上骨，外箱后骨名为下骨。手太阳脉行下骨下将侧之际，故曰下廉也。&nbsp;&nbsp;平按：《灵枢》“骨”上无“下”字，《甲乙经》同。</p>
<h4>出肘内侧两骨之间，上循臑外后廉，</h4>
<p>手阳明上臑外前廉，手少阳循臑外，此手太阳循臑外后廉。手三阴脉行于臑内，手三阳脉行于臑外，此为异也。&nbsp;&nbsp;平按：《灵枢》“两骨”作“两筋”。</p>
<h4>出肩解，</h4>
<p>肩臂二骨相接之处，名为肩解。</p>
<h4>绕肩甲，交肩上，入缺盆，</h4>
<p>肩，两肩也。两箱之脉，各于两箱绕肩甲已，会于大椎，还入缺盆，此为正也。有说两箱脉来交大椎上，会大椎穴以为交者，经不言交，不可用也。&nbsp;&nbsp;平按：“甲”《灵枢》作“胛”，《甲乙经》同。“缺盆”下，《甲乙经》有“向腋下”三字。</p>
<h4>络心，循咽下鬲抵胃，属小肠；其肢支者，从缺盆循颈上颊，至目兑眦，却入耳中；其支者，别颊上□抵鼻，至目内眦。</h4>
<p>脉络心，循咽而下，抵著胃下，属于小肠。上至颧□，傍抵鼻孔，至目内眦。目眦有三：目之内角为内眦，外角为兑眦，崖上为上眦也。&nbsp;&nbsp;平按：“兑”《灵枢》、《甲乙经》均作“锐”。下“其支者”，“支”字正统《甲乙经》作“直”。“内眦”下，《灵枢》、《甲乙经》均有“斜络于颧”四字。注“有三”，“三”字袁刻误作“二”。</p>
<h4>是动则病嗌痛颌肿，不可以顾，肩似拔，臑似折。</h4>
<p>臂臑痛若折者。&nbsp;&nbsp;平按：“颌”《灵枢》、《甲乙经》均作“颔”。</p>
<h4>是主液所生病者，耳聋目黄颊肿，颈颔肩臑肘臂外后廉痛。</h4>
<p>两大骨相接之处，有谷精汁，补益脑髓，皮肤润泽，谓之为液，手太阳主之。邪气病液，遂循脉生诸病也。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大再倍于寸口，虚者则人迎反小于寸口。膀胱足太阳之脉，</h4>
<p>足太阳脉，起目内眦，上头下项侠脊属膀胱，通膀胱血气，故曰膀胱足太阳脉也。</p>
<h4>起于目内眦，上额交颠上；其支者，从颠至耳上角；其直者，从颠入络脑，还出别下项，循肩髆内侠脊抵腰中，入循膂络肾属膀胱；其支者，从腰中下贯臀，入腘中；</h4>
<p>颠，顶也。顶上有骨空，太阳入骨空络脑还出也。髆，音博。臀，音屯，尻之厚肉也。&nbsp;&nbsp;平按：《灵枢》、《甲乙经》“颠”均作“巅”。“贯臀”上，《灵枢》有“挟脊”二字，《甲乙&nbsp;&nbsp;经》有“会于后阴”四字。</p>
<h4>其支者，从髆内左右别下贯胂，过髀枢，</h4>
<p>胂，侠脊肉也，似真反。髀枢，谓髀骨尻骨相入转动处也。&nbsp;&nbsp;平按：“支”正统本《甲乙经》作“直”。“髀”《甲乙经》作“膊”。“胂”《灵枢》、《甲乙经》均作“胛”，《甲乙经》注云：一作“髋”。“胂”下，《灵枢》、《甲乙经》均有“挟脊内”三字。又注“髀骨”，“髀”字；“相抵”，“相”字，袁刻均脱。</p>
<h4>循髀外后廉，下合腘中，以下贯腨，出外踝之后，循京骨，至小指外侧。</h4>
<p>京骨，谓外踝下近前高骨也。京，高大也。&nbsp;&nbsp;平按：“后廉”上，《灵枢》有“从”字；“腨”作“踹”，《甲乙经》同。</p>
<h4>是动则病冲头痛，目似脱，项似拔，脊痛腰似折，髀不可以回，腘如结，腨如裂，是为踝厥。</h4>
<p>腘、腨之病者，皆是太阳行踝之后，为厥失逆病也。结，谓束缚也。&nbsp;&nbsp;平按：《甲乙经》“脊”下无“痛”字；“折”下无“髀”字。“回”《灵枢》作“曲”，《甲乙经》同。注&nbsp;&nbsp;“为”上，别本有“所”字。</p>
<h4>是主筋所生病者，痔疟狂颠疾，头亚项痛，目黄泪出鼽衄，项背腰尻腘腨脚皆痛，小指不用。</h4>
<p>足太阳水，生木筋也，故足太阳脉主筋者也。所以邪伤于筋，因而饱食，筋脉横解，肠澼为痔也。&nbsp;&nbsp;平按：“颠”《灵枢》作“巅”。“亚”《灵枢》作“囟”，注：“音信，顶门也。”&nbsp;&nbsp;《甲乙经》作“囟”，音同，疑是古“囟”字之误。“项痛”《甲乙经》作“项颈间痛”。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大再倍于寸口，虚者则人迎反小于寸口。肾足少阴之脉，</h4>
<p>足少阴脉，上行属肾，通行肾之血气，故曰肾足少阴脉也。</p>
<h4>起于小指之下，邪趣足心，出于然骨之下，</h4>
<p>足太阳腑脉至足小指而穷，足少阴脏脉从小指而起，是相接也。然骨，在内踝下近前起骨是也。&nbsp;&nbsp;平按：“趣”《灵枢》作“走”。</p>
<h4>循内踝之后，别入跟中，</h4>
<p>少阴脉行至内踝之后，别分一道入足跟中也。&nbsp;&nbsp;平按：注“足跟”二字，袁刻误作“骨陷”二字。</p>
<h4>以上腨内，出腘内廉，贯脊属肾络膀胱；</h4>
<p>贯脊，谓两箱二脉，皆贯脊骨而上，各属一肾，共络膀胱。&nbsp;&nbsp;平按：《甲乙经》“腘”下有“中”字。</p>
<h4>其直者，从肾上贯肝膈，入肺中，循喉咙，侠舌本；</h4>
<p>直贯肝鬲而过称贯，即舌下两傍脉是也。&nbsp;&nbsp;平按：“舌本”下，《甲乙经》注云：“一本云：从横骨，中挟脐，循腹里上行而入肺。”</p>
<h4>其支者，从肺出络心，注胸中。</h4>
<p>从肺下行，循心系络于心，注胸中也。</p>
<h4>是动则病饥不欲食，面黑如地色，</h4>
<p>少阴脉病，阴气有余，不能消食，故饥不能食也。以阴气盛，面黑如地色也。&nbsp;&nbsp;平按：“面黑如地色”《灵枢》作“面如漆柴”，《甲乙经》作“面黑如炭色”。</p>
<h4>欬唾则有血，喝喝如喘，</h4>
<p>唾为肾液，少阴入肺，故少阴病热，咳而唾血。虽唾喉中不尽，故呼吸有声，又如喘也。喝，呼葛反。&nbsp;&nbsp;平按：“欬”《甲乙经》作“咳”；“如喘”作“而喘”。</p>
<h4>坐而欲起，起目□□，如无所见，</h4>
<p>少阴贯肝，肝脉系目，今少阴病，从坐而起，上引于目，目精气散，故□□无所见也。莫郎反。&nbsp;&nbsp;平按：“起”字，《灵枢》、《甲乙经》不重；“□□”作“□□”。</p>
<h4>心如悬病饥状，</h4>
<p>足少阴病，则手少阴之气不足，故心如悬饥状也。&nbsp;&nbsp;平按：“病”《灵枢》、《甲乙经》作“若”。</p>
<h4>气不足则善恐，心惕惕如人将捕之，是为骨厥。</h4>
<p>肾主恐惧，足少阴脉气不足，故喜恐，心怵惕。前之病，是骨厥所为，厥谓骨精失逆。惕，耻激反，谓惧也。&nbsp;&nbsp;平按：“气不足”至“捕之”，《甲乙经》无此十四字。</p>
<h4>是主肾所生病者，口热舌干，咽肿上气，嗌干及痛，烦心心痛，黄瘅肠澼，</h4>
<p>热成为瘅，谓肾脏内热发黄，故曰黄瘅也。肾主下焦，少阴为病，下焦大肠不和，故为肠澼也。&nbsp;&nbsp;平按：“瘅”《灵枢》、《甲乙经》作“疸”。</p>
<h4>脊股内后廉痛，委厥嗜卧，</h4>
<p>津液不通，则筋弛好卧也。&nbsp;&nbsp;平按：“委”《灵枢》、《甲乙经》均作“痿”。</p>
<h4>足下热而痛。</h4>
<p>少阴虚则热并，故足下热痛也。&nbsp;&nbsp;平按：“而痛”下，《甲乙经》有“灸则强食生肉，缓带被发，大杖重履而步”十六字，本书及《灵枢》均在后。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。灸则强食生食，</h4>
<p>不盛不虚以经取者，亦以经取灸也。故疗肾所生之病亦有五法：自火化以降，并食熟肉，生肉令人热中，人多不欲食之，肾有虚风冷病，故强令人生食豕肉，温肾补虚，脚腰轻健，人有患脚风气，食生猪肉得愈者众，故灸肾病，须食助之，一也。</p>
<h4>缓带，</h4>
<p>带若急则肾气不适，故须缓带，令腰肾通畅，火气宣行，二也。</p>
<h4>被发，</h4>
<p>足太阳脉，从顶下腰至脚，今灸肾病，须开顶被发，阳气上通，火气宣流，三也。&nbsp;&nbsp;平按：注“从顶”，“顶”字袁刻作“项”；“开顶”，“顶”字袁刻脱。</p>
<h4>大杖，</h4>
<p>足太阳脉，循于肩髆，下络于肾，今疗肾病，可策大杖而行，牵引肩髆，火气通流，四也。</p>
<h4>重履而步。</h4>
<p>燃磁石疗肾气，重履引腰脚，故为履重者，可用磁石分著履中，上弛其带令重，履之而行，以为轻者，可渐加之令重，用助火气，若得病愈，宜渐去之，此为古之疗肾要法，五也。</p>
<h4>盛者则寸口大再倍于人迎，虚者则寸口反小于人迎。</h4>
<p>心主手厥阴心包之脉，心神为五脏六腑之主，故曰心主。厥阴之脉，行至于足，名足厥阴；行至于手，名手&nbsp;&nbsp;厥阴。以阴气交尽，故曰厥阴。心外有脂，包裹其心，名曰心包。脉起胸中，入此包中，名手厥阴。故心有两经也：心中起者，名手少阴；属于心包，名手厥阴。有脉别行，无别脏形，三焦有气有脉，亦无别形，故手厥阴与手少阳以为表里也。&nbsp;&nbsp;平按：“心包”下，《灵枢》有“络”字。《甲乙经》无“心包”二字。</p>
<h4>起于胸中，出属心包，下鬲，历络三焦；</h4>
<p>自有经历而不络著，手厥阴既是心脏之腑，三焦腑合，故属心包，经历三焦，仍络著也。三焦虽复无形，有气故得络也。</p>
<h4>其支者，循胸出胁，下掖三寸，上抵掖下，下循臑内，行太阴、少阴之间，入肘中，下臂行两筋之间，入掌中，循中指出其端；其支者，别掌中，循小指、次指出其端。</h4>
<p>循胸出胁之处，当掖下三寸，然后上行，抵掖下方，下循臂也。太阴、少阴既在前后，故心主厥阴行中间也。&nbsp;&nbsp;平按：“循中指”上，《甲乙经》无“入掌中”三字。</p>
<h4>是动则病手热肘挛急掖肿，甚则胸中满，心澹澹大动，面赤目黄。</h4>
<p>澹，徒滥反，水摇；又，动也。&nbsp;&nbsp;平按：《灵枢》、《甲乙经》“手热”均作“手心热”；“肘挛”均作“臂肘挛急”；“胸中满”均作“胸胁支满”；“心澹澹”均作“心中澹澹”；“目黄”下均有“喜笑不休”四字。“大动”，赵府本《灵枢》作“火动”。</p>
<h4>是心主脉所生病者，烦心心痛，掌中热。</h4>
<p>心包既病，故令烦心心痛。&nbsp;&nbsp;平按：“心主”，“心”字《灵枢》、《甲乙经》无。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大一倍于人迎，虚者则寸口反小于人迎。三焦手少阳之脉，</h4>
<p>上焦在心下，下膈在胃上口，主内而不出，其理在膻中。中焦在胃中口，不上不下，主腐熟水谷，其理在脐傍。下焦在脐下，当膀胱上口，主分别清浊，主出而不内，其理在脐下一寸。上焦之气如云雾在天，中焦之气如沤雨在空，下焦之气如沟渎流地也。手少阳脉是三焦经隧，通行三焦之血气，故曰三焦手少阳脉也。</p>
<h4>起于小指、次指之端，上出两指之间，循手表出臂外两骨之间，上贯肘，循臑外上肩，而交出足少阳之后，入缺盆，</h4>
<p>上肩交足少阳，行出足少阳之后，方入缺盆也。&nbsp;&nbsp;平按：“手表”下，《灵枢》、《甲乙经》均有“腕”字。</p>
<h4>布膻中，散络心包，下鬲遍属三焦；</h4>
<p>遍，甫见反。散布膻中也。有本“布”作“交”者，检非也。三焦是气，血脉是形，而言属者，谓脉气相入也。&nbsp;&nbsp;平按：《灵枢》“络”作“落”；“遍”作“循”。</p>
<h4>其支者，从膻中上出缺盆，上项，係耳后直上，出耳上角，以屈下颊至□；其支者，从耳后入耳中，出走耳前，过客主人前，交颊，至目兑眦。</h4>
<p>系，古帝反，有本作侠也。&nbsp;&nbsp;平按：“係”《灵枢》作“繫”，《甲乙经》作“侠”。“下颊”，“颊”字，《甲乙经》作“额”。“兑”，《灵枢》作“锐”，下同，不再举。</p>
<h4>是动则病耳聋浑浑淳淳，嗌肿喉痹。</h4>
<p>浑浑淳淳，耳聋声也。&nbsp;&nbsp;平按：“淳淳”《灵枢》、《甲乙经》作“焞焞”。</p>
<h4>是主气所生病者，汗出，目兑眦痛，颊痛，耳后肩臑肘臂外皆痛，小指、次指不用。</h4>
<p>气，谓三焦气液。&nbsp;&nbsp;平按：“颊痛”，“痛”字《甲乙经》无。“不用”《甲乙经》作“不为用”。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大一倍于寸口，虚者则人迎反小于寸口。胆足少阳之脉，</h4>
<p>足少阳脉，起目兑眦，下行络肝属胆，下行至足大指三毛，通行胆之血气，故曰胆足少阳脉也。&nbsp;&nbsp;平按：注“属胆”二字，袁刻脱。</p>
<h4>起于目兑眦，上抵角，下耳后，循颈行手少阳之前，至肩上，却交出手少阳之后，入缺盆；</h4>
<p>角，谓额角也。项前曰颈。足少阳脉，从耳后下颈，向前至缺盆，屈回向肩，至肩屈向后，复回向颈，至颈始入缺盆。是则手少阳上肩向入缺盆，肩上自然交足少阳也。足少阳从颈前下至缺盆向肩，即是行手少阳前也；至肩交手少阳已向后，回入缺盆，即是行手少阳之后也。&nbsp;&nbsp;平按：《灵枢》、《甲乙经》“角”上有“头”字。注“至肩交手少阳已”，“已”字袁刻误作“也”。</p>
<h4>其支者，从耳后入耳中，出走耳前，至目兑眦后；其支者，别目兑眦，下大迎，合手少阳于</strong>□<strong>，下加颊车，下颈，合缺盆，以下胸中，贯鬲络肝属胆，</h4>
<p>大迎，在曲颔前一寸二分骨陷者中。足少阳至大迎已，向□，与手少阳合已，却邪下向颊车，加颊车已，然后下颈至缺盆，与前直者合。颊车，在大迎上，曲颊端。有本云：别目兑眦，迎手少阳于□。无大合二字。以义置①之，二脉双下，不得称迎也。&nbsp;&nbsp;平按：“于□，下”，《灵枢》、《甲乙经》作“抵于□下”。&nbsp;&nbsp;①“置”，人卫本注曰：疑“量”之误。</p>
<h4>循胁里，出气街，绕毛际，横入髀厌中；</h4>
<p>街，衢道也。足阳明脉及足少阳脉气所行之道，故曰气街。股外髀枢，名曰髀厌也。</p>
<h4>其直者，从缺盆下掖，循胸过季胁，下合髀□厌中，</h4>
<p>胁有前后，最近下后者为季胁。有本作肋。&nbsp;&nbsp;平按：“□”《灵枢》、《甲乙经》均作“厌”。</p>
<h4>以下循髀太阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间；</h4>
<p>膀胱足太阳脉，从髀外下足，因名髀太阳。辅骨绝骨穷也，外踝上阳辅穴也。&nbsp;&nbsp;平按：“太阳”，“太”字《灵枢》、《甲乙经》无。</p>
<h4>其肢者，别跗上，入大指之间，循大指歧内出其端，还贯爪甲，出三毛。</h4>
<p>其足少阳脉，出大指端，还出回贯甲，复出三毛。一名丛毛，在上节后毛中也。&nbsp;&nbsp;平按：“岐”下，《灵枢》、《甲乙经》有“骨”字。“爪”上，《甲乙经》有“入”字。</p>
<h4>是动则病口苦，善太息，心胁痛，不能反侧，</h4>
<p>胆热，苦汁循脉入颊，故口苦，名曰胆痹。脉循胸胁，喜太息及心胁皆痛也。&nbsp;&nbsp;平按：“反侧”《灵枢》作“转侧”。</p>
<h4>甚则面尘，体无膏泽，足少阳反热，是为阳厥。</h4>
<p>甚，谓阳厥热甚也。足少阳起面，热甚则头颅前热，故面尘色也。阳厥，少阳厥也。&nbsp;&nbsp;平按：“面尘”《灵枢》作“面微有尘”，《甲乙经》作“面微尘”。“足少阳反热”《灵枢》、《甲乙经》作“足外反热”。</p>
<h4>是主骨所生病者，头角□痛，目兑眦痛，</h4>
<p>水以主骨，骨生足少阳，故足少阳痛病还主骨也。额角，在发际也。头角，谓顶两箱，额角后高骨角也。□，谓牙车骨，上抵颅以下者，名为□骨。&nbsp;&nbsp;平按：“角”《灵枢》作“痛”，《甲乙经》作“面”。“□”《灵枢》作“颔”，《甲乙经》同。注“牙车骨”，“牙”字袁刻作“口”。</p>
<h4>缺盆中肿痛，掖下肿，马刀侠婴，汗出振寒疟，</h4>
<p>脉从缺盆下掖，故掖下肿；复从颊车下颈，故病马刀侠婴也。马刀，谓痈而无脓者是也。汗出、振寒、疟等，皆寒热病，是骨之血气所生病也。&nbsp;&nbsp;平按：“马”字上，《甲乙经》有“痛”字。“婴”《灵枢》、《甲乙经》均作“瘿”。</p>
<h4>胸胁肋髀膝外至胫绝骨外踝前及诸节皆痛，小指、次指不用。</h4>
<p>足少阳脉主骨，络于诸节，故病诸节痛也。&nbsp;&nbsp;平按：“胸”下，《甲乙经》有“中”字。“至胫”，袁刻误作“至经”。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则人迎大一倍于寸口，虚者则人迎反小于寸口。肝足厥阴之脉，</h4>
<p>足厥阴脉，从足指上行，环阴器，络胆属肝，通行肝之血气，故曰肝足厥阴脉也。</p>
<h4>起于大指藂毛之上，循足跗上廉，去内踝一寸，上踝八寸，交出太阴之后，上腘内廉，循阴股，入毛中，环阴器，抵少腹，侠胃，属肝络胆，上贯鬲，布胁肋，</h4>
<p>髀内近阴之股，名曰阴股。循阴器一周，名环也。&nbsp;&nbsp;平按：《灵枢》、《甲乙经》“藂”作“丛”；“上循”上，均有“际”字；“上踝”《甲乙经》作“外踝”。“阴股”《灵枢》、《甲乙经》作“股阴”。《灵枢》“环”作“过”；“少腹”作“小腹”。“络胆”下，正统本《甲乙经》有“其直者从肝”五字。</p>
<h4>循喉咙之后，上入颃颡，连目系，上出额，与督脉会于颠；</h4>
<p>喉咙上孔名颃颡。督脉出两目上颠，故与厥阴相会也。</p>
<h4>其支者，从目系下颊里，环唇内；其支者，复从肝别贯鬲，上注肺。</h4>
<p>肺脉手太阴从中焦起，以次四脏六腑之脉皆相接而起，唯足厥阴脉还回从肝注于肺中，不接手太阴脉何也？但脉之所生，禀于血气，血气所生，起中焦仓廪，故手太阴脉从于中焦，受血气已，注诸经脉。中焦乃是手太阴受血气处，非是脉次相接之处，故脉环周，至足厥阴，注入脉中，与手太阴脉相接而行，不入中焦也。</p>
<h4>是动则病腰痛不可以俛仰，丈夫颓疝，妇人少腹肿腰痛，甚则嗌干面尘。</h4>
<p>肝合足少阳，阳盛并阴，故面尘色也。&nbsp;&nbsp;平按：“颓”《灵枢》作“□”，《甲乙经》作“□”。“尘”下，《灵枢》、《甲乙经》均有“脱色”二字。</p>
<h4>是主肝所生病者，胸满欧逆，飧泄狐疝遣溺闭□。</h4>
<p>脉抵少腹侠胃，故生飧泄也。狐夜不得尿，至明始得，人病与狐相似，因曰狐疝。有本作颓疝，谓偏颓病也。□，篆文麻②字，此经淋病也，音隆。&nbsp;&nbsp;平按：《甲乙经》“飧泄”作“洞泄”；“遣溺”作“遗精”；“闭□”作“癃闭”。&nbsp;&nbsp;②“麻”，据文义，当为“痳”字之误。</p>
<h4>为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者则寸口大一倍于人迎，虚者则寸口反小于人迎。</h4>

<p>&nbsp;</p>




<h2>经脉病解</h2>
<p>平按：此篇见《素问》卷十三第四十九《脉解篇》。又按：《素问》新校正云：“详此篇所解，多《甲乙经》是动所生之病，虽复少有异处，大概则不殊矣。”</p>
<h4>太阳所谓肿、腰脽痛者，正月大阳寅。寅，大阳也。</h4>
<p>脽，尻也，音谁也。十一月一阳生，十二月二阳生，正月三阳生。三阳生寅之时，其阳已大，故曰大阳也。</p>
<h4>正月阳气出在上，</h4>
<p>一阳在地下，深牙初发也；二阳在地中，浅牙出也；三阳在地上出，故曰正月阳气出在上也。&nbsp;&nbsp;平按：注二“牙”字，袁刻均误作“少”。</p>
<h4>而阴气盛，阳未得自次也，故肿、腰脽痛。</h4>
<p>三阴犹在地上未没，故阴气盛也。以阴气盛隔，阳气未得次第专用，故发肿于肤肉，生痛于腰也。</p>
<h4>偏虚为跛者，正月阳冻解地气而出也。所谓偏虚者，冬寒颇有不足者，故偏虚，故跛。</h4>
<p>正月已有三阳，故冻解，阳气出于地也。先有三阴，故犹有冬寒，阳气不足也。人身亦尔，半阳不足，故偏虚。跛，谓左脚偏跛也。&nbsp;&nbsp;平按：《素问》“偏虚为跛者”上，有“病”字；“冻”上有“气”字；“故跛”作“为跛也”。“颇有”下，袁刻脱“不足者”三字。注“故冻解”三字，袁刻在“出于地也”下。</p>
<h4>所谓强上者，阳气大上而争，故强上。</h4>
<p>三阳向盛，与三阴战，得大得上，而阴犹争也。&nbsp;&nbsp;平按：《素问》“所谓强上”四字下，有“引背”二字。注“得上”，“得”字袁刻作“德”。</p>
<h4>所谓耳鸣者，阳气万物上而跃，故耳鸣。</h4>
<p>正月阳气令万物勇跃鸣上，故生病气上冲耳鸣也。&nbsp;&nbsp;平按：“上而跃”《素问》作“盛上而跃”。</p>
<h4>所谓甚则狂癫疾者，阳尽在上而阴气从下，下虚上实，故癫疾。</h4>
<p>二阳爻与三阴争，而三阳俱胜，尽在于头，为上实；三阴从下，即为下虚。于是发病，脱衣登上，驰走妄言，即谓之狂；僵仆而倒，遂谓之颠也。&nbsp;&nbsp;平按：《素问》“故癫疾”作“故狂巅疾也”。</p>
<h4>所谓浮为聋者，皆在气也。</h4>
<p>诊人迎之脉，得三阳浮者，皆是太阳之气为聋也。</p>
<h4>所谓人中为瘖者，阳盛已衰，故为瘖。</h4>
<p>太阳之气中伤人者，即阳大盛，盛已顿衰，故为瘖也。瘖，不能言也。&nbsp;&nbsp;平按：“人中”《素问》作“入中”。</p>
<h4>内夺而厥，则为瘖痱，此肾虚也，</h4>
<p>阳气外衰，故但为瘖也；左肾气内虚夺而厥者，则为瘖痱，音肥，风病不能言也。谓四肢不用，瘖不能言，心无所知，甚者死，轻者生，可疗也。&nbsp;&nbsp;平按：“痱”《素问》作“俳”。注“左肾”，“左”字袁刻作“有”。</p>
<h4>少阴不至，少阴不至者厥也。</h4>
<p>少阴，肾脉也。足少阴脉不通，则血气不资于肾，故厥为瘖痱也。&nbsp;&nbsp;平按：“少阴不至”四字，《素问》不重。</p>
<h4>少阳所谓心胁痛者，言少阳戌也，戌者心之所表也，</h4>
<p>手少阳脉络心包，足少阳脉循胁里，故少阳病心胁痛也。戌为九月，九月阳少，故曰少阳也。戌少阳脉，散络心包，故为心之所表。&nbsp;&nbsp;平按：二“戌”字《素问》均作“盛”。</p>
<h4>九月阳尽而阴气盛，故心胁痛。</h4>
<p>阴气已盛，阳气将尽，少阳为病，故心胁痛也。&nbsp;&nbsp;平按：“阳尽”《素问》作“阳气尽”。</p>
<h4>所谓不可反侧者，阴气藏物也，物藏则不动，故曰不可反侧。</h4>
<p>九月物藏，静而不动，阴之盛也，故病不能反侧也。</p>
<h4>所谓甚则跃者，九月万物尽衰，草木毕落而堕也，则气去阳而之阴，</h4>
<p>跃，勇动也。甚，谓九月阴气外盛。故万物之气极毕堕落，则万物之气去阳之阴也。&nbsp;&nbsp;平按：注“九月”下，袁刻脱“阴气”二字。</p>
<h4>而阳之下长也，故曰跃。</h4>
<p>阴气盛于地上，阳气在于地下，勇动万物之根，令其内长也。&nbsp;&nbsp;平按：“而阳”上，《素问》有“气盛”二字，袁刻有“气盛灸”三字。</p>
<h4>阳明所谓灑灑振寒者，</h4>
<p>阳明，三阳之长也。午为五月，阳之盛也。在于广明，故曰阳明。&nbsp;&nbsp;平按：“洒洒”《素问》作“灑灑”，下同，不再举。</p>
<h4>阳明者午也，五月盛阳之阴也，</h4>
<p>五月盛阳，一阴爻生，即是阳中之阴也。</p>
<h4>阳盛而阴气加之，故洒洒振寒。</h4>
<p>一阴始生，劲猛加阳，故洒洒振寒也。</p>
<h4>所谓胫肿而股不收者，五月盛阳之阴也，阳者衰于五月，而阴气一下，与阳始争，故胫肿而股不收。</h4>
<p>腰已上为阳，腰以下为阴，五月有一阴气在下始生，与阳交争，阳强实于上，阴弱虚于下，故胫肿、股不收也。&nbsp;&nbsp;平按：“阴气一下”《素问》作“一阴气上”。</p>
<h4>所谓上喘为水者，曰阴气下，下复上，上则邪客于脏腑间，故为水。</h4>
<p>五月阳明，一阴为病，谓上喘咳水病者也。一阴上下胸腹之中，不依常度，遂邪随阴气，客于腑脏之间，故为水病也。&nbsp;&nbsp;平按：“阴气下，下复上”《素问》作“阴气下而复上”。注“常度”，“度”字袁刻作“处”。</p>
<h4>所谓胸痛少气者，水在脏腑也，水者阴气也，阴气在中故少气。</h4>
<p>火为阳气，水为阴气，水在脏腑之间，故阳气少也。&nbsp;&nbsp;平按：《素问》“水在脏腑”作“水气在脏腑”；“故少气”作“故胸痛少气也”。</p>
<h4>所谓甚则厥，恶人与火，闻木音惕然而惊者，阳与阴气相薄，水火相恶，故惕然而惊。</h4>
<p>阳明脉气与阴气俱盛，水火相恶，故惕然惊也。木胜土，故闻木音惕然惊也。</p>
<h4>所谓志欲独闭户牖而处者，阴阳相薄也，阳尽而阴盛也，故欲独闭户牖居。</h4>
<p>阴阳相争更胜，阳盛已衰，次阴气盛，故好闭户牖独居暗处也。&nbsp;&nbsp;平按：“志欲”，“志”字《素问》无。</p>
<h4>所谓病重至则欲乘高而歌，弃衣而走者，阴阳复争而外并于阳也，故使之弃衣而走。</h4>
<p>阴阳相争，阴少阳多，阴并外阳，故欲弃衣走也。&nbsp;&nbsp;平按：“病重至”，“重”字《素问》无。</p>
<h4>所谓客孙脉则头痛鼻鼽腹肿者，阳明并于上，上者则其孙脉太阴也，故头痛鼻鼽腹肿。</h4>
<p>太阴经脉，至于舌下，太阴孙络，络于头鼻，故阳明并于太阴孙络，至鼻鼽腹肿也。&nbsp;&nbsp;平按：“则其孙脉”，《素问》“脉”作“络”。</p>
<h4>太阴所谓病胀者，曰太阴者子也，十一月万物气皆藏于中，故曰病胀。</h4>
<p>以十一月阴气大，故曰太阴。阴气内聚，阳气外通；十一月阴气内聚，虽有一阳始生，气微未能外通，故内病为胀也。</p>
<h4>所谓上走心为噫者，曰阴气盛而上走阳，阳者阳明络属心，故曰上走心为噫。</h4>
<p>十一月有五阴爻，故阴气盛也。太阴在内，所以为下也；阳明居外，所以为上也。阳明之正，上入腹里，属胃，散之脾，上通于心，故阳明络属心者也。寒气先客胃中，复有厥气从胃上散，其厥气复出胃之中上口，胃以连心，故曰上走心为噫也。&nbsp;&nbsp;平按：“阴气盛”，《素问》无“气”字，袁刻脱“盛”字。“而上走阳，阳者”《素问》作“而上走于阳明”。</p>
<h4>所谓食则欧者，曰物盛满而上溢，故欧。</h4>
<p>胃中食满，阳气消之。今十一月，一阳力弱，未能熟消，故胃满而溢，谓之欧。此欧，吐也。&nbsp;&nbsp;平按：注“食满”，袁刻误作“气满”。“一阳”，“一”字袁刻脱。</p>
<h4>所谓得后与气则快然而衰者，曰十一月阴气下衰，而阳气且出，故曰得后与气则快然而衰。</h4>
<p>阳气未大，故腹满为胀。阴气向下，一阳引之，故得后便及泄气，快然腹减。&nbsp;&nbsp;平按：“而衰”，两“而”字《素问》均作“如”。“十一月”《素问》作“十二月”。</p>
<h4>少阴所谓腰痛者，曰少阴者肾也，七月万物阳气背伤，故腰痛。</h4>
<p>七月秋气始至，故曰少阴。十一月少阴之气大，三月少阴已厥，故少阴至肾七月之时，三阴已起，万物之阳已衰，太阳行腰，太阳既衰，腰痛也。&nbsp;&nbsp;平按：“七月”《素问》作“十月”；“背伤”作“皆伤”。注“故少阴至肾”，袁刻脱“阴”字。</p>
<h4>所谓上气咳，上气喘者，曰阴气在下，阳气在上，诸气浮无所依从，故呕、咳上气喘也。</h4>
<p>此肾咳也。阴阳二气不和，各在上下，故诸阳气浮无所依，好为欧、咳、上气喘也。&nbsp;&nbsp;平按：《素问》“上气咳”作“呕咳”；“诸气浮”作“诸阳气浮”。</p>
<h4>所谓邑邑不能久立，坐起则目□□无所见者，万物阴阳不定，未有主也，秋气始至，微霜始下，而方杀万物，阴阳内夺，故曰目□□无所见也。</h4>
<p>七月阴阳气均未有定主，秋气始至，阳气初夺，故邑然怅望，不能久立。又阴阳内各不足，故从坐起，目□无所见也。有本作“露”，但白露即霜之微也。十月已降甚霜，即知有本作十月者，非也。&nbsp;&nbsp;平按：“邑邑”《素问》作“色色”，新校正云：“色色二字疑误。”“坐”上，《素问》有“久”字；“□□”，作“□□”。注“怅望”，“怅”字袁刻误作“胀”。</p>
<h4>所谓少气喜怒者，阳气热不治，阳气不得出，肝气当治而未得也，故喜怒者，名曰前厥。</h4>
<p>少阴气用也，则阳气热而不用，故不得出也。肝以主怒，少阴用时，肝气未得有用，&nbsp;&nbsp;故喜怒也。喜怒之病，名曰前厥者也。&nbsp;&nbsp;平按：“阳气热不治”，《素问》无“热”字，作“阳气不治”二句；“故喜怒者”作“善怒，善怒者”；“前厥”作“煎厥”。注“肝以主怒”，“肝”字袁刻误作“所”。</p>
<h4>所谓恐如人将捕之者，秋气万物未得毕去，阴气少，阳气入，阴阳相薄，故恐。</h4>
<p>七月万物少衰，未至枯落，故未得毕去也。始凉未寒，故阴气少也。其时犹热，故阳气入也。然则二气相薄不足，进退莫定，故有恐也。&nbsp;&nbsp;平按：“阳气入”，原钞脱“入”字，谨依《素问》及本注补入。</p>
<h4>所谓恶闻食臭者，胃无气，故恶闻食臭也。</h4>
<p>七月阳衰，胃无多气，故恶闻食气也。</p>
<h4>所谓面黑地色者，秋气内夺，故变于色也。</h4>
<p>七月三阳已衰，三阴已起，然阳去阴来不已，则阴强阳弱，故夺色而变。&nbsp;&nbsp;平按：注“而变”，袁刻误作“而起”。</p>
<h4>所谓咳则有血者，阳脉伤也，阳气未盛于上，腹满则咳，故血见于鼻也。</h4>
<p>七月金主肺也，肺主咳也，不咳则已，咳则伤阳，阳伤血脉，故腹满，见血于鼻中也。&nbsp;&nbsp;平按：“腹满则咳”《素问》作“而脉满，满则咳”六字。</p>
<h4>厥阴所谓□疝、妇人少腹肿者，曰厥阴者辰也，三月阳中之阴也，邪在中，故曰□疝少腹肿。</h4>
<p>三月阴气将尽，故曰厥阴。三月为阳，厥阴脉在中，故曰阳中之阴。邪客厥阴之脉，遂为颓疝。颓，谓丈夫少腹寒气成，积阴器之中而痛也。疝，谓寒积气上，入少腹而痛也。病在少腹痛，不得大小便，病名曰疝也。&nbsp;&nbsp;平按：“颓”《素问》作“□”。注“上入小腹”，袁刻脱“上”字。</p>
<h4>所谓腰脊痛不可以俛仰者，三月一振荣华，而万物一俛而不仰也。</h4>
<p>振，动也。三月三阳合动而为春，万物荣华，低枝垂叶，俛而不仰，故邪因客厥阴，腰脊痛，俛不仰也。</p>
<h4>所谓钉□肤胀者，曰阴一盛而胀，阴胀不通，故曰颓□。</h4>
<p>毒热客于厥阴，故为钉肿。邪客于阴器，遂为□病，小便难也。客于皮肤中，因为肤胀。三月为阳，阴气一在而盛，故阴器肿胀。阴器肿胀不通，故为颓□也。&nbsp;&nbsp;平按：《素问》“钉”作“□”；“肤”上有“疝”字；“一盛”作“亦盛”；“而胀，阴胀不通”作“而脉胀不通，故曰□疝也”。</p>
<h4>所谓甚则嗌干热中者，阴阳相薄而热则干，故曰嗌干也。</h4>
<p>甚，谓厥阴邪气盛也。厥阴之脉，侠胃属肝络胆，上入颃颡，故阴阳相薄，热中而嗌干也。&nbsp;&nbsp;平按：《素问》无“则干”二字。</p>
<p>&nbsp;</p>


<h2>阳明脉解</h2>
<p>平按：此篇见《素问》卷八第三十《阳明脉解篇》，又见《甲乙经》卷七第二。</p>
<h4>黄帝问于岐伯曰：阳明之脉病，恶人与火，闻木音则惕然而惊。钟鼓不为动，闻木音而惊者，愿闻其故。岐伯对曰：阳明者胃之脉也，胃者土也，故闻木音而惊者，土恶木也。</h4>
<p>十二经脉而别解阳明者，胃受水谷以资脏腑，其气强大，气和为益之大，受邪为病之甚，故别解之。&nbsp;&nbsp;平按：《素问》、《甲乙经》“黄帝问”下无“于岐伯”三字；“阳明之脉”作“足阳明之脉”。“钟鼓不为动，闻木音而惊者”《甲乙经》作“欲独闭户牖而处”。</p>
<h4>黄帝曰：善。其恶火何也？岐伯曰：阳明主肉，其血盛，邪客之则热，热甚则恶火。其恶人何也？岐伯曰：阳明厥则喘如悗，悗则恶人。</h4>
<p>悗，武槃反，此经中为闷字。&nbsp;&nbsp;平按：“主肉”《甲乙经》作“主肌肉”。“其血盛”《素问》作“其脉血气盛”，《甲乙经》作“其血气盛”。“则喘如悗，悗则恶人”《素问》作“则喘而悗，悗则恶人”，《甲乙经》作“则喘闷，闷恶人”。又“恶人”下，《甲乙经》有“阴阳相薄，阳尽阴盛，故欲独闭户牖而处”十六字，注云：“按阴阳相搏至此，本《素问·脉解篇》，士安移续于此。”</p>
<h4>黄帝曰：善。或喘而死者，或喘生者，其故何也？岐伯曰：厥逆连脏则死，连经则生。</h4>
<p>连脏病深故死，连经病浅故生。</p>
<h4>黄帝曰：善。阳明病甚，则弃衣而走，登高而歌，或至不食数日，踰垣上屋，所上，非其素时所能也，病反能何也？岐伯曰：四肢者，诸阳之本也，邪盛则四肢实，实则能登高。其弃衣何也？岐伯曰：热盛于身，故弃衣而走。其骂詈不避亲疏而歌者何也？岐伯曰：阳盛则使人不欲食，故妄言。</h4>
<p>素，先也。其人非是先有此能，因阳明病故也。手足阳明之脉盛实，好为登陟。以其热闷，所以弃衣也。&nbsp;&nbsp;平按：“所”上，《素问》作“所上之处”，《甲乙经》无此句。“病反能何也”，袁刻作“病反何能也”。“骂詈”上，《素问》有“妄言”二字。“阳盛”下《素问》作“则使人妄言骂詈不避亲疏而不欲食，不欲食故妄走也”，《甲乙经》作“故妄言骂詈，不避亲疏”。</p>
<p>&nbsp;</p>



<h1>卷第九经脉之二</h1>


<h2>经脉正别</h2>
<p>平按：此篇见《灵枢》卷三第十一《经别篇》，又见《甲乙经》卷二第一下篇。</p>
<h4>黄帝问于岐伯曰：余闻人之合于天道也，内有五脏，以应五音、五色、五时、五味、五位；外有六腑，以应六律，六律建主阳。</h4>
<p>天地变化之理谓之天道，人从天生，故人合天道。天道大数有二，谓五与六。故人亦应之，内有五脏，以应音、色、时、味、位等，主阴也；外有六腑，以应六律，主阳也。建，立也。&nbsp;&nbsp;平按：“天道”《甲乙经》作“天地”。“建主阳”《灵枢》作“建阴阳”，《甲乙经》作“主持阴阳”。</p>
<h4>诸经而合之十二月、十二辰、十二节、</h4>
<p>诸经，谓人之十二经脉也，与月、辰、节、水、时等诸十二数合也，十二节，谓四时八节也，又十二月各有节也。</p>
<h4>十二经水、十二时。十二经脉者，此五腑六腑之所以应天道也。夫十二经脉者，人之所以生，</h4>
<p>十二经脉乃是五脏六腑经隧，故遍劝通之。举其八德，以劝通之。人之受身时，一月而膏，二月而脉，为形之先，故所以生也。</p>
<h4>病之所以成，</h4>
<p>邪客孙脉入经，通于腑脏成病，故曰所以也。</p>
<h4>人之所以治，</h4>
<p>行诸血气，营于阴阳，濡于筋骨，利诸关节，理身者谓经脉。</p>
<h4>病之所以起，</h4>
<p>经脉是动所生，故病起也。</p>
<h4>学之所以①始，</h4>
<p>将学长生之始，须行导引，调于经脉也。&nbsp;&nbsp;①“以”字，人卫本注曰：《灵枢·经别》及《甲乙》卷二第一下均无，疑衍。</p>
<h4>工之所止也，</h4>
<p>欲行十全之道济人，可留心调于经脉止留也。</p>
<h4>粗之所易，</h4>
<p>愚人以经脉为易，同楚人之贱宝也。</p>
<h4>工之所难也。</h4>
<p>智者以经脉为妙，若和璧之难知也。&nbsp;&nbsp;平按：“工”《灵枢》、《甲乙经》均作“上”。</p>
<h4>请问其离合出入奈何？</h4>
<p>经脉之别，曰离与出；复还本经，曰合与入也。广陈其理，请解其所由，故曰奈何也。</p>
<h4>岐伯稽首再拜答曰：明乎哉问也！此粗之所过，工之所息也，请卒言之。</h4>
<p>近学浅知，谓之粗也；深求远达，谓之工也。工者，宅心经脉之道，以十全为意；粗者，志存名利之弊，假媒寄过而已。息，留也。为益之大，故请卒言之。&nbsp;&nbsp;平按：“工”《灵枢》、《甲乙经》作“上”。“息”、“卒”二字《甲乙经》均作“悉”。</p>
<h4>足太阳之正，别入于腘中，其一道下尻五寸，别入于肛，属于膀胱，之肾，循膂当心入散；直者，从膂上出于项，复属于太阳，此为一经。</h4>
<p>十二经，复有正别。正，谓六阳大经别行，还合腑经。别，谓六阴大经别行，合于腑经，不还本经，故名为别。足少阴、足厥阴虽称为正，生别经不还本经也，唯此二阴为正，余阴皆别。或以诸阴为正者，黄帝以后撰集之人，以二本莫定，故前后时有称或，有言一曰，皆是不定之说。足太阳正者，谓正经也。别者，大经下行至足小指外侧分出二道：一道上行至于腘中；一道上行至于尻臀，下入于肛，肛谓白□，亦名广肠，次属膀胱，上散之肾，循膂上行，当心入内而散，直者谓循膂上行至项属于太阳，此为一正经之别。&nbsp;&nbsp;平按：“膀胱”下，《灵枢》、《甲乙经》有“散”字。“复属于太阳”，“太阳”二字袁刻作“大肠”。注“唯此二阴”，别本无“唯”字；“黄帝”上别本有“乃”字。</p>
<h4>足少阴之正，至腘中，别走太阳而合，上至肾，当十四椎，出属带脉；直者，系舌本，复出于项，合于太阳，此为一合。或以诸阴之别皆为正。</h4>
<p>足三阳大经从头至足，其正别则从足向头，其别皆从足指大经终处别而上行，并至其出处而论属合也。足三阴大经从足至胸，其正别则从足上行向头，亦至其出处而言属合。足少阴正，上行至腘，别走太阳，合而上行，至肾出属带脉。起②季肋端，故少阴当十四椎出属带脉也。直而不属带脉者，上行至项，复合太阳，则此少阴二合太阳，此太阳、少阴表里以为一合也。&nbsp;&nbsp;平按：自“足少阴”至“出属带脉”二十五字，又见本书卷十《带脉篇》。“椎”《灵枢》作“顀”；“或”作“成”。《甲乙》无“或以诸阴之别，皆为正”九字，注云：“《九墟》云：或以诸阴之别者皆为正也。”又：本注“上行向头”，“向”字袁刻作“项”。&nbsp;&nbsp;②“起”，人卫本注曰：此前疑脱“带脉”二字。</p>
<h4>足少阳之正，绕髀入毛际，合于厥阴；别者，入季肋之间，循胸里属胆，散之上肝贯心，上侠咽，出颐颔中，散于面，系目系，合少阳于外眦。</h4>
<p>足少阳正，上行至髀，绕髀入阴毛中，厥阴大经环阴器，故即与合也。合厥阴外，别循胸里属胆，上肝贯心，上行至面，还合本经。&nbsp;&nbsp;平按：“肋”《灵枢》、《甲乙经》作“胁”。“上肝”《甲乙经》作“肝上”。</p>
<h4>足厥阴之正，别跗上，上至毛际，入合于少阳，与别俱行，此为二合。</h4>
<p>足厥阴正，与大经并行，至跗上，上行阴毛，少阳行于此，故与之合已，并行向头，此足少阳、厥阴表里以为二合。&nbsp;&nbsp;平按：“跗”，正统本《甲乙经》作“膝”。</p>
<h4>足阳明之正，上至髀，入于腹里，属于胃，散之脾，上通于心，上循咽出于口，上頞，还系目系，合于阳明。</h4>
<p>足阳明正，上行至髀，入腹属胃，之脾通心，上行至目系，还合本经也。&nbsp;&nbsp;平按：“上至髀”，“髀”字正统本《甲乙经》作“踝”。</p>
<h4>足太阴之别，上至髀，合于阳明，与别俱行，上结于咽，贯舌本，此为三合。</h4>
<p>足太阴别，上行至髀，与阳明合并而行，上贯于舌中，故舌下中脉者足太阴也，此足阳明、太阴表里以为三合也。&nbsp;&nbsp;平按：“足太阴之别”，“别”字《灵枢》作“正”，《甲乙经》&nbsp;&nbsp;作“正则别”三字。《灵枢》“上络”作“上结”；“舌本”作“舌中”。</p>
<h4>手太阳之正，指地，别于肩解，入掖走心，系小肠。</h4>
<p>地，下也。手太阳正，从手至肩，下行走心，系小肠，为指地也。小肠，即太阳也。手之六经，唯此一经下行，余并上行向头也。</p>
<h4>手少阴之别，入于泉掖两筋之间，属于心，上走喉咙，出于面，合目内眦，此为四合。</h4>
<p>手少阴别，上行入于泉掖，入属心，上行出面，合目内眦，内眦即手太阳也，此手太阳、少阴表里以为四合。&nbsp;&nbsp;平按：《灵枢》、《甲乙经》“手少阴之别”作“手少阴之正别”；“泉掖”均作“渊腋”。袁刻改“泉”作“渊”，查唐人讳“渊”为“泉”，宜仍依原钞作“泉”，以存真相，下同，不再举。“属于心”《甲乙经》作“属心主”。</p>
<h4>手少阳之正，指天，别于颠，入于缺盆，下走三焦，散于胸中。</h4>
<p>天，上也。手少阳之正，提□上颠，为指天也。下走三焦，即手少阳，上散胸中也。</p>
<h4>手心主之别，下泉掖三寸，入于胸中，别属三焦，出循喉咙，出耳后，合少阳完骨之下，此为五合。</h4>
<p>手心主别，从手上行至掖，下掖三寸，至于泉掖，入于胸中，属三焦已，上行出耳后宽骨下，合手少阳，此手少阳、心主表里以为五合。&nbsp;&nbsp;平按：《灵枢》、《甲乙经》“手心主之别”，“之别①”作“之正别”；“上循”作“出循”。注“宽骨”，据经文应作“完骨”。&nbsp;&nbsp;①“之别”二字，萧本无。今据文义加。</p>
<h4>手阳明之正，至膺乳，别上于肩髃，入柱骨之下，走大肠，属于肺，上循喉咙，出缺盆，合于阳明。</h4>
<p>手阳明正，从手上行，注于膺乳，上行至肩髃柱骨之下，下走大肠，上属于肺，上出缺盆之处，合大经也。&nbsp;&nbsp;平按：“至膺乳”《灵枢》作“从手循膺乳”，《甲乙经》同。</p>
<h4>手太阴之别，入泉掖少阴之前，入走肺，散之大肠，上出缺盆，循喉咙，复合阳明，此为六合。</h4>
<p>手太阴别，从手上行至掖，下掖至泉掖，至手少阴前，入走肺，之于大肠，上出缺盆，循喉咙，合于阳明，至于大肠，以为六合。至喉咙更合，故云复也。此阳明、太阴表里以为六合。此十二经脉正别行处，与十二大经有不同，学者多不在意，所以诊病生处，不能细知也。&nbsp;&nbsp;平按：《灵枢》、《甲乙经》“之别”作“之正别”。“散之大肠”《灵枢》作“之太阳”，正统本《甲乙经》作“散上大肠”。</p>
<p>&nbsp;</p>


<h2>脉行同异</h2>
<p>平按：此篇自篇首至“因天之序”，见《灵枢》卷十第七十一《邪客篇》。自“手太阴之脉”至“逆数之曲折也”，见《甲乙经》卷三第二十四。又自“心主之脉”至“内络心肺”，见《甲乙经》卷三第二十五。自“黄帝曰：手少阴”至“因天之叙”，见《甲乙经》卷三第二十六。自“黄帝曰：经脉十二”至末，见《灵枢》卷九第六十二《动输篇》，又见《甲乙经》卷二第一下篇。</p>
<h4>黄帝曰于岐伯曰：脉之屈折，出入之处，焉至而出？焉至而止？焉至而徐？焉至而疾？焉至而入？六腑之输于身者，余愿尽闻其序。</h4>
<p>举其五义，问五脏脉行处，并问身之六腑之输。&nbsp;&nbsp;平按：“其序”《灵枢》作“少序”。</p>
<h4>别离之处，离而入阴，别而行阳，皆何道从行？愿闻其方。岐伯对曰：窘乎哉问，明乎哉道。</h4>
<p>问阴阳二脉离合之处也。&nbsp;&nbsp;平按：《灵枢》“别而行阳”作“别而入阳”；“皆何道从行”作“此何道而从行”；“窘乎哉问”二句，作“帝之所问，针道毕矣”二句。</p>
<h4>黄帝曰：愿卒闻之。岐伯曰：手太阴之脉，出于大指之端，内屈循白肉，至本节之后大泉，留以澹；以外屈上于本节，</h4>
<p>手太阴脉，从脏行至腕后，一支上大指、次指之端，变为手阳明脉；其本从腕后上鱼，循鱼际出大指之端，即指端内屈回，循大指白肉至本节后太泉穴处，停留成澹而动，然后外出上于本节也。澹，从②滥反。&nbsp;&nbsp;平按：“内屈”《甲乙经》作“内侧”。“循白肉”《灵枢》、《甲乙经》均作“循白肉际”；“大泉”均作“大渊”，唐人讳“渊”作“泉”，说见前。“留”《甲乙经》作“溜”。“上于本节”《甲乙》作“本节以下”。注“一支”袁刻误作“一丈”。“本节后”，袁刻脱“后”字。&nbsp;&nbsp;②“从”，人卫本注曰：形近而误，应据本书卷八首篇心主条杨注改为“徒”。</p>
<h4>以下内屈，与手少阴心主诸络会于鱼际，数脉并注，</h4>
<p>上本节已，方从本节以下内屈，与手少阴心主诸络会于鱼际，然后则与数络共为流注也。&nbsp;&nbsp;平按：“与手少阴心主诸络”《灵枢》、《甲乙经》作“与诸阴络”。又注“与手少阴”，“与”字袁刻误作“于”。</p>
<h4>其气滑利，伏行壅骨之下，外屈出于寸口而行，上至于肘内廉，入于大筋之下，内屈上行臑阴，入掖下，内屈走肺，</h4>
<p>壅骨，谓手鱼骨也。臑阴，谓手三阴脉行于臑中，故曰臑阴。其脉元出中焦，以是肺脉，上属于肺，令①从外还，俱至于肺，故手太阴经，上下常通，是动所生②之病，疗此一经也。&nbsp;&nbsp;平按：“外屈”下，《甲乙经》无“出”字，注云：“一本下有出字。”&nbsp;&nbsp;①“令”，人卫本注曰：疑“今”之误。</p>
<h4>此顺行逆数之屈折也。</h4>
<p>手太阴一经之中，上下常行，名之为顺。数其屈折，从手向身，故曰逆数也。</p>
<h4>心主之脉，出于中指之端，内屈循中指内廉，以上留于掌中，伏行两骨之间，外屈其两筋之间，骨肉之际，其气滑利，上行三寸，外屈行两筋之间，上至肘内廉，入于小筋之下，两骨之会，上入于胸中，内络心肺。</h4>
<p>心主之脉，从心包起，出于中指之端，即中指端内屈回，循中指内廉，上入胸中，内络心肺。心主一经，上下恒通，是动所生，但疗此经。举手太阴、心主二经，余之十经顺行逆数例皆同也。营卫之气，一日一夜行二十八脉五十周，如环无端，与正经异也。&nbsp;&nbsp;平按：“心主”上，《甲乙经》有“手”字。“外屈其”，《灵枢》“其”作“出”，《甲乙经》无“其”字。“上行三寸”《灵枢》、《甲乙经》作“上二寸”。“外屈行”《灵枢》作“外屈出行”，《甲乙经》注云：“一本有出字。”“两骨之会”《灵枢》作“留两骨之会”，《甲乙经》注云：“一本有留字。”“内络心肺”《灵枢》作“内络心脉”，《甲乙经》作“内络心包”。又注“与正经异”，袁刻“与”作“于”，“正”作“五”。</p>
<h4>黄帝曰：手少阴之脉独无输，何也？岐伯曰：少阴，心脉也。心者，五脏六腑之大主也，精神之舍也，其脏坚固，邪弗能客也，客之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无输焉。黄帝曰：少阴独无输者，不病乎？岐伯曰：其外经病而脏不病，故独取其经于掌后兑骨之端。</h4>
<p>其脏坚固者，如五脏中心有坚脆。心脆者则善病消瘅，以不坚故善病消瘅，即是受邪。故知不受邪者，不得多受外邪，至于饮食资心以致病者，不得无邪，所以少阴心之主所生病皆有疗也。又《明堂》手少阴亦有五输主病，不得无输，即其信也。兑骨之端，手少阴输也。&nbsp;&nbsp;平按：“输”《灵枢》作“腧”，《甲乙经》作“俞”。“大主也”下，《甲乙经》有“为帝主”三字。“客”《灵枢》、《甲乙经》作“容”，正统本《甲乙经》作“客”。“少阴独无输”《甲乙经》作“少阴脉独无俞”。“不病乎”《甲乙经》作“心不病乎”。“兑骨”《灵枢》作“锐骨”。</p>
<h4>其余脉出入屈折，其行之徐疾，皆如手太阴、心主之脉行也。</h4>
<p>余谓十种经脉者也。&nbsp;&nbsp;平按：“屈折”《甲乙经》作“曲折”。“其行之徐疾”，《甲乙经》无此句。“手太阴”《灵枢》作“手少阴”，《甲乙经》同，注云：“少字宜作太字。”《铜人经》作“厥”字，正统本《甲乙经》亦作“厥”。</p>
<h4>故本腧者，皆因其气之实虚疾徐以取之，是谓因冲而泻，因衰而补，如是者，邪气得去，真气坚固，是谓因天之序。</h4>
<p>因冲，冲，盛也。真气，和气也。是谓因天四时之序，得邪去真存也。</p>
<h4>黄帝曰：经脉十二，而手太阴、足少阴、阳明独动不休，何也？</h4>
<p>总问三脉常动之由。&nbsp;&nbsp;平按：“太阴”下，《甲乙经》有“之脉”二字，无“足少阴、阳明”五字。</p>
<h4>岐伯曰：足阳明，胃脉也。胃者，五脏六腑之海也。</h4>
<p>谷入于胃，变为糟粕、津液、宗气，分为三隧，泌津液注之于脉，化而为血，以营四末，内注五脏六腑，以应刻数，名为营气。其出悍气慓疾，先行四末分肉皮肤之间，昼夜不休者，名为卫气。营出中焦，卫出上焦也。大气抟而不行，名为宗气，积于胸中，命曰气海，出于肺，循喉咙，呼则出，吸则入也。故胃为五脏六腑之海也。&nbsp;&nbsp;平按：“足阳明”《灵枢》作“是明”二字。</p>
<h4>其清气上注于肺，气从太阴而行之，</h4>
<p>胃之清气，上注于肺，从手太阴一经之脉上下而行。&nbsp;&nbsp;平按：“肺”下，《灵枢》、《甲乙经》重“肺”字。</p>
<h4>其行也，以息往来。</h4>
<p>其手太阴脉上下行也，要由胸中气海之气，出肺循喉咙，呼出吸入，以息往来，故手太阴脉得上下行。</p>
<h4>故人一呼脉再动，一吸脉亦再动，呼吸不已，故动而不止。</h4>
<p>脉，手太阴脉也。人受谷气，积于胸中，呼则推于手太阴，以为二动，吸则引于手太阴，复为二动，命为气海，呼吸不已，故手太阴动不止也。</p>
<h4>黄帝曰：气之过于寸口也，上焉息？下焉伏？何道从还？不知其极。</h4>
<p>气谓手太阴脉气，从手寸口上入肺而息，从肺下至手指而屈。伏，屈也。肺气循手太阴脉道下手至手指端，还肺之时，为从本脉而还？为别有脉道还也？吾不知端极之也。&nbsp;&nbsp;平按：“上焉息？下焉伏”《灵枢》作“上十焉息，下八焉伏”，《甲乙经》作“上出焉息，下出焉伏”。</p>
<h4>岐伯曰：气之离于脏也，卒如弓弩之发，如水之下崖，上于鱼以反衰，其余衰散以逆上，故其行微。</h4>
<p>气，手太阴脉气也。手太阴脉气，从胃中焦，上入于肺，下腋向手上鱼至少商之时，以乘脏腑盛气，如弓弩之发机，比湍流之下岸，言其盛也。从少商返回，逆上向肺，虽从本脉而还，以去脏腑渐远，其脏腑余气衰散，故其行迟微也。&nbsp;&nbsp;平按：“卒如”《灵枢》、《甲乙经》作“卒然如”三字，袁刻作“卒然于”三字。“崖”《灵枢》作“岸”；“如水之下崖”《甲乙经》作“如水岸之下”。“其余衰散”《灵枢》、《甲乙经》作“其余气衰散”。</p>
<h4>黄帝曰：足之阳明，何因而动？</h4>
<p>十二经脉此皆有动，余之九经动有休时，唯此三经常动不息，太阴常动已具前章，故次问阳明常动之义，故曰何因动也。&nbsp;&nbsp;平按：“何因”《甲乙经》作“因何”。</p>
<h4>岐伯曰：胃气上注于肺，</h4>
<p>问曰：十二经脉别走，皆从脏之阴络，别走之阳；亦从腑之阳络，别走之阴。此之别走，乃别胃腑盛气，还走胃脉阳明经者何也？答曰：胃者水谷之海，五脏六腑皆悉禀之，别起一道之气合于阳明，故阳明得在经脉中长动，在结喉两箱，名曰人迎，五脏六腑脉气并出其中，所以别走与余不同。&nbsp;&nbsp;平按：“肺”《甲乙经》作“胃”。</p>
<h4>其悍气上冲头者，循咽上走空窍，</h4>
<p>悍气冲时，循咽上走七窍，使七窍通明也。悍，音汗。</p>
<h4>循眼系，入络脑，出颔，下客主人，循牙车，合阳明，</h4>
<p>复循眼系，络脑两箱，出于颔下。颔，谓牙车骨，属颅骨之下也。&nbsp;&nbsp;平按：“颔”《灵枢》作“□”。</p>
<h4>并下人迎，此胃气别走于阳明者也。</h4>
<p>足阳明经及别走气二脉并下以为人迎也，故胃别气走阳明也。&nbsp;&nbsp;平按：《甲乙经》无“别”字。</p>
<h4>故阴阳上下，其动也若一。</h4>
<p>阴谓寸口，手太阴也；阳谓人迎，足阳明也。上谓人迎，下谓寸口，有其二义：人迎是阳，所以居上也；寸口是阴，所以居下也。又人迎在颈，所以为上；寸口在手，所以为下。人迎寸口之动，上下相应俱来，譬之引绳，故若一也。所论人迎寸口，唯出黄帝正经，计此之外，不可更有异端。近相传者，直以两手左右为人迎寸口，是则两手相望以为上下，竟无正经可凭，恐误物深也。</p>
<h4>故阳病而阳脉小者为逆，阴病而阴脉大者为逆。</h4>
<p>阳大阴小，乃是阴阳之性。阳病，人迎大小俱病，而大者为顺，小者为逆；阴病，寸口大小俱病，而小者为顺，大者为逆。顺则易疗，逆则为难也。</p>
<h4>故阴阳俱静与其动，若引绳相顿者，病也。</h4>
<p>谓人迎寸口之脉乍静乍躁，若引绳相顿乍动乍静者，病也。&nbsp;&nbsp;平按：“阴阳俱静与其动”《灵枢》作“阴阳俱静俱动”，《甲乙经》作“阴阳俱盛与其俱动”。又，《灵枢》、《甲乙经》“顿”均作“倾”。</p>
<h4>黄帝曰：足少阴何因而动？</h4>
<p>已言阳明常动于前，次论足少阴脉动不休也。&nbsp;&nbsp;平按：“何因”《甲乙经》作“因何”。</p>
<h4>岐伯曰：冲脉者，十二经之海也，与少阴之大络起于肾下，出于气街，循阴股内廉，邪入腘中，循胫骨内廉，并少阴之经，下入内踝之后，入足下；其别者，邪入踝，出属、跗上，入大指之间，注诸络以温足胫，此脉之常动者也。</h4>
<p>少阴正经，从足心上内踝之后，上行循胫向肾。冲脉起于肾下，与少阴大络下行出气街，循胫入内踝，后下入足下。按《逆顺肥瘦》少阴独下中云：“注少阴大络。”若尔，则冲脉共少阴常动也。若取与少阴大络俱下，则是冲脉常动，少阴不能动也。&nbsp;&nbsp;平按：《甲乙经》“邪”作“斜”；“胫骨”作“胻骨”；“足胫”作“足跗”。注“少阴正经”，袁刻“经”作“阴”。</p>
<h4>黄帝曰：营卫之行也，上下相贯，如环之毋端。今有其卒然遇邪气，及逢大寒，手足懈惰，其脉阴阳之道，相输之会，行相失也，气何由得还？</h4>
<p>营行手太阴，下至手大指、次指之端，回为手阳明，上行至头，下足阳明，如此十二经脉，阴阳相贯，如环无端也。卒有邪气及寒，客于四肢，阴阳相输之道不通，何由还也？&nbsp;&nbsp;平按：“营卫”《甲乙经》作“卫气”；“懈惰”作“不随”。“得还”，“得”字《灵枢》、《甲乙经》均无。</p>
<h4>岐伯曰：夫四末阴阳之会者，此气之大络也。四街者，气之径也。故络绝则经通，四末解则气从合，相输如环。</h4>
<p>四末，谓四肢，身之末也。四街，谓胸腹头胻脉气道也。邪气大寒客于四末，先客络脉，络脉虽壅，内经尚通，故气相输如环，寒邪解已，复得通也。&nbsp;&nbsp;平按：“气之径”《灵枢》作“气之径路”，《甲乙》作“气之经”，注：“经，一作径。”正统本《甲乙经》作“径”。“相输”，袁刻作“相辅”，注同。</p>
<h4>黄帝曰：善。此所谓如环之毋端，莫知其纪，终而复始之谓也。</h4>
<p>述其所解。</p>
<p>&nbsp;</p>


<h2>经络别异</h2>
<p>平按：此篇见《灵枢》卷三第十《经脉篇》，又见《甲乙经》卷二第一下篇。</p>
<h4>黄帝曰：经脉十二经脉者，伏行分肉之间，深而不见，其常见者，足太阴过于内踝之上，毋所隐故见也。诸脉之浮而常见者，皆络脉也。</h4>
<p>十二经脉及诸络脉：其不见者，谓十一经也；其可见者，谓足太阴经，上行至于踝上，以其皮薄故见也；诸余络脉，皆见者也。&nbsp;&nbsp;平按：“足太阴”下，《甲乙经》有“脉”字。“内踝”《灵枢》、《甲乙经》均作“外踝”，正统本《甲乙经》作“内踝”。查阴脉行内，阳脉行外，足太阴为阴脉，应行内踝。再检本书“脾足太阴之脉，上内踝前廉”，杨注云：“十二经脉，皆行筋肉骨间；唯此足太阴经，上于内踝薄肉之处，脉得见者也。”与此处正相发明。作“外踝”者，恐误。</p>
<h4>六经络手阳明、少阳之大络也，起于五指间，上合肘中。</h4>
<p>六阳络中：手阳明络，肺腑之络也；手少阳络，三焦之络也。手阳明大肠之经，起大指、次指之间，即大指、次指及中指内间，手阳明络起也。手少阳经，直小指、次指间，即小指、次指及中指外间，手少阳脉起也。故二脉络起五指间也。&nbsp;&nbsp;平按：“少阳”《甲乙经》作“少阴”。注“手少阳”，“手”字袁刻脱。</p>
<h4>饮酒者，卫气先行皮肤，先充络脉，络脉先盛，故卫气已平，营气乃满，而经脉大盛也。</h4>
<p>酒是熟谷之液，入胃先行皮肤，故卫气盛。卫气注入脉中故平，营气满也。营气满于&nbsp;&nbsp;所入之经，则所入经，脉络大盛动也。&nbsp;&nbsp;平按：“故卫气已平”《甲乙经》作“则卫气以平”。</p>
<h4>脉之卒然动者，皆邪气居之，留于本末，</h4>
<p>十二经脉有卒然动者，皆是营卫之气将邪气入此脉中，故此脉动也。本末，即是此经本末也。络脉将邪入于卫气，卫气将邪入于此脉本末之中，留而不出，故为动也。酒即邪也。</p>
<h4>不动则热，</h4>
<p>若邪在脉中，盛而不动，则当邪居处，蒸而热也。</p>
<h4>不坚则陷且空，不与众同，是以知其何脉之病。</h4>
<p>当邪居处，热邪盛也，必为坚鞕。若寒邪盛多，脉陷肉空，与平人不同。以此候之，知十二经中何经之病。&nbsp;&nbsp;平按：“病”《灵枢》、《甲乙经》作“动也”二字。注“必为坚鞕”，“鞕”字右旁有“五孟反”三字小注，袁刻作“必为坚，坚，孟鞭反”，与原钞不合。</p>
<h4>雷公曰：何以知经脉之与络脉异耶？黄帝曰：经脉者常不可见，其虚实也，以气口知之，脉之见者皆络脉也。</h4>
<p>经脉不见，若候其虚实，当诊寸口可知之也。络脉横居，五色可见，即目观之，以知虚实也。</p>
<h4>雷公曰：细子无以明其然。</h4>
<p>细子，谦称也。经脉诊气口可知虚实，犹未明其络脉见之然也。</p>
<h4>黄帝曰：诸络脉皆不能经大节之间，必行绝而道出，入复合于皮中，其会皆见于外。</h4>
<p>大节，谓四肢十二大节等也。凡络脉之行，至大节间止，缘于络道出节至外，入于皮中，与余络合，见于皮。绝，止也。&nbsp;&nbsp;平按：自“雷公曰”至“黄帝曰”，《甲乙经》无此十三字。“而道”《灵枢》、《甲乙经》作“道而”。</p>
<h4>故诸刺络脉者，必刺其结上，甚血者虽毋结，急取之以泻其邪而出其血，留之发为痹。</h4>
<p>此言疗络所在也。结，谓聚也。邪客于络，有血聚年，可刺去之。虽无聚处，观于络脉血盛之处，即有邪居，可刺去之，恐其邪气停留，发主痹病也。&nbsp;&nbsp;平按：“诸刺”，道藏本《灵枢》作“刺诸”。《甲乙经》“虽毋结”作“虽无血结”。</p>
<h4>凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼络亦赤；鱼黑者，留久痹也；其有赤有青有黑者，寒热；</h4>
<p>此言诊络虚实法也。络色有三，青、赤、黑也。但青有寒，但赤有热，但黑有痹，三色具者即有寒热也。色之候者，青、赤二色候胃中也。皆候鱼络胃者，手阳明脉与太阴合，太阴之脉循胃口至鱼，故候太阴之络，知胃寒热。胃中有痹，亦可候鱼，若邪客处久留成痹，即便诊之。&nbsp;&nbsp;平按：《甲乙经》“胃中寒”作“胃中有寒”。“鱼络亦赤”《灵枢》作“鱼际络赤”，《甲乙经》作“则鱼际之络赤”。“鱼黑者”《灵枢》、《甲乙经》均作“其暴黑者”。“寒热”下，《灵枢》有“气也”二字。</p>
<h4>其青而短小者，少气也。</h4>
<p>青色主寒，而短小者，即寒气少也。&nbsp;&nbsp;平按：《灵枢》无“而小”二字。</p>
<h4>凡刺寒热者，皆多血络，必间日而一取之，血尽而止，乃调其虚实。</h4>
<p>此言刺络脉法也。寒热，胃中寒热也，以胃气故青赤，络脉血乃多者也。欲为多日刺之，故间日取，得平乃止也。</p>
<h4>其小而短者少气，甚泻之则悗，悗甚则仆、不得言，悗则急坐之。</h4>
<p>阴络小而短者，则阴气少，故甚泻□踣倒；坐而屈之即脉满，故醒而能言也。亦可阴阳络皆短小，即二气俱少，泻之仆也。仆，踣也。&nbsp;&nbsp;平按：两“甚”字，原钞本均作“其”，谨依《灵枢》、《甲乙经》作“甚”。“悗”《灵枢》、《甲乙经》均作“闷”。注“踣”上，原缺一字，袁刻作“则”。</p>
<p>&nbsp;</p>



<h2>十五络脉</h2>
<p>平按：此篇见《灵枢》卷三第十《经脉篇》，又见《甲乙经》卷二第一下篇。</p>
<h4>手太阴之别，名曰列缺，</h4>
<p>十二正经，有八奇经，合二十脉，名为之经。二十脉中，十二经脉督脉及任脉、冲脉有十四经，各别出一脉，有十四脉，脾脏复出一脉，合有十五脉，名为大络。任、冲及脾所出，散络而已；余十三络，从经而出，行散络已，别走余经，以为交通。从十五络，别出小络，名为孙络。任、冲二脉虽别，同称一络，名曰尾翳，似不别也。别于太阴□经，故曰别也，余皆仿之。此别走络，分别大经，所以称缺。此穴列于缺减大经之处，故曰列缺也。&nbsp;&nbsp;平按：注“别于太阴”下，原缺一字，袁刻作“一”。</p>
<h4>起于掖下分间，</h4>
<p>掖下分间，即手太阴经也。&nbsp;&nbsp;平按：“掖下”《灵枢》、《甲乙经》均作“腕上”，《千金》作“掖下”。</p>
<h4>并太阴之经直入掌中，散入于鱼际。其病手兑掌热，取之去腕一寸半，别走阳明。</h4>
<p>并，薄浪反。络入鱼际，别走阳明经也，阳明与太阴合也，余皆仿此。&nbsp;&nbsp;平按：“之经”，“经”字袁刻误作“道”。“手兑掌热”《灵枢》作“实则手锐掌热，虚则欠□，小便遗数”，《甲乙经》作“手兑骨掌热”，余与《灵枢》同。“一寸半”《灵枢》作“半寸”，《甲乙经》作“一寸”。</p>
<h4>手少阴之别，名曰通里，去腕一寸，别而上行，循经入于心中，系舌本，属目系。其实则支鬲，虚则不能言，取之腕后一寸，别走太阳。</h4>
<p>里，居处也。此穴乃是手少阴脉气别通，为络居处，故曰通里也。支，搘也。少阴脉起心中，故实则搘膈而间之，虚则不能言也。&nbsp;&nbsp;平按：“去腕”，“去”字《甲乙经》作“在”。“一寸”《灵枢》、《甲乙经》均作“一寸半”。“腕后一寸”《灵枢》作“掌后一寸”。</p>
<h4>手心主之别，名曰内关。</h4>
<p>手心主至此太阴、少阴之内，起于别络，内通心包，入于少阳，故曰内关也。</p>
<h4>去腕二寸，出于两筋间，，循经以上系于心，包络心系。实则心痛，虚则为烦，取之两筋间。</h4>
<p>检《明堂经》两筋间下，有“别走少阳”之言，此经无者，当是脱也。&nbsp;&nbsp;平按：“为烦”《灵枢》作“为头强”，《甲乙经》作“为烦心”。</p>
<h4>手太阳之别，名曰支正，</h4>
<p>正，正经也。支，络脉也。太阳正经之上，支别此络，走向少阴，故曰支正也。</p>
<h4>去腕五寸，内注少阴；其别者，上走肘，络肩髃。实则节施肘废，虚则生肬，小者如指痂疥，取之所别。</h4>
<p>施，纵缓也。肬，音尤，□也，又赘也，皮外小结也。□，音目。痂，假瑕反，疮甲也。疥，公薤反。&nbsp;&nbsp;平按：“去腕”《灵枢》、《甲乙经》作“上腕”；“节施”作“节弛”按：&nbsp;&nbsp;“施”与“弛”通。注“□”，袁刻误作“肿”。</p>
<h4>手阳明之别，名曰偏历，</h4>
<p>手阳明经上，偏出此络，经历手臂，别走太阴，故曰偏历也。</p>
<h4>去腕三寸，别走太阴；其别者，上循臂乘肩髃，上曲颊偏齿；其别者，入耳会于宗脉。实则龋耳聋，虚则齿寒瘅鬲，取之所别。</h4>
<p>手阳明络，上于曲颊，偏入下齿之中。宗，总也。耳中有手太阳、手少阳、足少阳、足阳明络四脉总会之处，故曰宗脉。手阳明络别入耳中，与宗脉会，故实则龋而聋也。五阳之脉皆贯于膈，故阳虚膈中瘅热之病如此也。&nbsp;&nbsp;平按：“别走”《灵枢》作“别入”。“偏齿”，正统《灵枢》作“徧（遍）齿”，按《集韵》“偏”通作“徧（遍）”。“会”《灵枢》作“合”。“龋耳聋”《灵枢》无“耳”字，《甲乙经》“耳”上有“齿”字。“瘅”《灵枢》、《甲乙经》均作“痹”。注“四脉”，“四”字原钞作“曰”，恐误，袁刻作“四”。“五阳之脉”，“脉”字袁刻作“络”。</p>
<h4>手少阳之别，名曰外关，</h4>
<p>此处少阳之络，别行心主外关，故曰外关也。</p>
<h4>去腕二寸，外绕臂，注胸中，合心主。其病实则肘挛，虚则不收，取之所别。</h4>
<p>实则肘急，故挛；虚则缓纵，故肘不收也。&nbsp;&nbsp;平按：“其病”，“其”字《灵枢》无，《甲乙》无“其病”二字。</p>
<h4>足太阳之别，名曰飞阳，</h4>
<p>此太阳络，别走向少阴经，迅疾如飞，故曰飞阳也。</p>
<h4>去踝七寸，别走少阴。实则鼻窒头背痛；虚则鼽衄，取之所别。</h4>
<p>窒，塞也，知栗反。太阳走目内眦，络入鼻中，故实则鼻塞也。虚则无力自守，故鼻衄也。&nbsp;&nbsp;平按：“鼻窒”，《灵枢》作“鼽窒”，《甲乙经》作“窒鼻”。</p>
<h4>足少阳之别，名曰光明，</h4>
<p>光明，即眼也。少阳、厥阴主眼，故少阳络得其名也。</p>
<h4>去踝五寸，别走厥阴，下络足跗上。实则厥，虚则痿躄，坐不能起，取之所别。</h4>
<p>少阳之络，腰以上实，多生厥逆病也；腰以下脉虚，则痿躄，跛不能行也。躄，音擘。&nbsp;&nbsp;平按：“踝”下，《甲乙经》有“上”字。“厥阴”下，《甲乙经》有“并经”二字。“跗”下，《灵枢》、《甲乙经》无“上”字。</p>
<h4>足阳明之别，名曰丰隆，</h4>
<p>足阳明谷气隆盛，至此处丰溢出于大络，故曰丰隆。</p>
<h4>去踝八寸，别走太阴；其别者，循胫骨外廉，上络头，合诸经之气，下络喉嗌。其病气逆则喉痹卒瘖，实则狂癫疾，虚则足不收胫枯，取之所别。</h4>
<p>实并于上，故为癫疾。虚则下不足，故足不收。&nbsp;&nbsp;平按：《灵枢》、《甲乙经》“头”下均有“项”字；“卒瘖”均作“瘁瘖”。“狂癫疾”《灵枢》作“狂颠”，《甲乙经》作“颠狂”，均无“疾”字。</p>
<h4>足太阴之别，名曰公孙，</h4>
<p>肝木为公，心火为字，脾主为孙。穴在公孙之脉，因名公孙也。&nbsp;&nbsp;平按：注“脾土”，袁刻误作“啤上”；“因”误作“固”。</p>
<h4>去本节之后一寸，别走阳明；其别者，入络肠胃。厥气上逆则霍乱，实则腹中切痛，虚则鼓胀，取之所别。</h4>
<p>阳明络入肠胃，清浊相干，厥气乱于肠胃，遂有霍乱。食多脉实，故腹中痛。无食脉虚，故邪气胀满也。&nbsp;&nbsp;平按：“腹中”《灵枢》、《甲乙经》作“肠中”。注“胀”，袁刻误作“振”。</p>
<h4>足少阴①之别，名曰大钟，</h4>
<p>钟，注也。此穴是少阴大络别注之处，故曰大钟。&nbsp;&nbsp;平按：“大钟”，正统本《甲乙经》作“太钟”。&nbsp;&nbsp;①“阴”，萧本误作阳。今据仁和寺本改。</p>
<h4>当踝后绕跟，别走太阳；其别者，并经上走于心包，下贯腰脊。其病气逆则烦闷，实则闭□，虚则腰痛，取之所别。</h4>
<p>大钟络走心包，故病则烦闷，实则膀胱闭淋，不足则为腰痛也。&nbsp;&nbsp;平按：“贯”上，《灵枢》有“外”字。“闭□”《甲乙经》作“□闭”。</p>
<h4>足厥阴之别，名曰蠡沟，</h4>
<p>蠡，力洒反，瓢勺也。胻骨之内，上下虚处，有似瓢勺渠沟，此因名曰蠡沟。</p>
<h4>去内踝五寸，别走少阳；其别者，循经上皋，结于茎。其病气逆则皋肿卒疝，实则挺长热，虚则暴痒，取之所别。</h4>
<p>皋，囊也。此络上囊，聚于阴茎也。挺长，阴挺出长也。虚则阴痒也。&nbsp;&nbsp;平按：“踝”下，《甲乙经》有“上”字。“循胫上皋”《灵枢》作“经胫上睾”，《甲乙经》作“循经上睾”。</p>
<h4>督脉之别，名曰长强，</h4>
<p>督脉，诸阳脉长，其气强盛，穴居其处，故曰长强也。</p>
<h4>侠膂上项，上散头上，下当肩甲左右，别走太阳，入贯膂。实则脊强，虚则头重，高摇之，侠脊之有过者，取之所别。</h4>
<p>侠脊有过，则知督脉两道以为定也。&nbsp;&nbsp;平按：“督脉”一段《灵枢》、《甲乙经》均在&nbsp;&nbsp;“任脉”之后。“侠膂”《灵枢》作“挟膂”，《甲乙经》作“侠脊”。“肩甲”《灵枢》、《甲乙经》均作“肩胛”。“高摇之，侠脊之有过者”九字，《甲乙经》注：“《九墟》无此九字。”注“定”字，袁刻误作“病”。</p>
<h4>任冲之别，名曰尾翳，下鸠尾，散于腹。实则腹皮痛，虚则痒搔，取之所别。</h4>
<p>尾则鸠尾，一名尾翳，是心之蔽骨。此之络脉，起于尾翳，故得其名。任、冲二经，此中合有一络者，以其营处是同，故合之也。任、冲浮络，行腹皮中，故实盛痛也。虚以不足，故邪为痒搔。叶牢反。&nbsp;&nbsp;平按：“任冲”《灵枢》、《甲乙经》均作“任脉”。“痒搔”《甲乙经》作“搔痒”。</p>
<h4>脾之大络脉，名曰大包，</h4>
<p>脾为中土，四脏之主，包裹处也，故曰大包也。&nbsp;&nbsp;平按：“大络脉”，袁刻作“大脉络”，《灵枢》、《甲乙经》无“脉”字。注“中土”，袁刻误作“中上”。</p>
<h4>出泉掖下三寸，布胸胁。实则身尽痛，虚则百节皆纵。此脉若罗络之血者，皆取之所别。</h4>
<p>脾之盛气，腋下三寸，当泉掖而出，布于胸胁，散于百体。故实则遍身皆痛，虚则谷&nbsp;&nbsp;气不足，所以百节缓纵。此脉乃是人身之上罗络之血脉也，由是有病皆取之也。&nbsp;&nbsp;平按：“泉掖”《灵枢》、《甲乙经》均作“渊腋”，说见前。“身”上，《甲乙》有“一”字。“百节”《甲乙经》作“百脉”。“皆取之所别”《灵枢》作“皆取之脾之大络脉也”，《甲乙经》无“所别”二字。</p>
<h4>凡此十五络者，实则必见，虚则必下，视之不见，求之上下，人经不同，络脉异所。</h4>
<p>盛则血满脉中，故必见。虚则脉中少血，故必下。脉下难见，故上下求之。人之禀气得身，百体不可一者，岂有经络而得同乎？故须上下求之，方得见也。&nbsp;&nbsp;平按：“异所”下，《灵枢》、《甲乙经》均有“别也”二字。注“脉下难见”，袁刻作“脉中”。</p>
<p>&nbsp;</p>


<h2>经脉皮部</h2>
<p>平按：此篇自篇首至“而生大病。黄帝曰：善”，见《素问》卷十五第五十六《皮部论篇》。自“夫经络之见也”至末，见《素问》卷十五第五十七《经络论》。又自篇首至末，见《甲乙经》卷二第一下篇。</p>
<h4>黄帝问岐伯曰：余闻皮有分部，</h4>
<p>前说十五大络，循其行处以求其病。次说皮部十二络之以十二经上之以①皮分十二部，以取其病，故曰皮有部也。&nbsp;&nbsp;①“以”，人卫本注曰：疑衍。</p>
<h4>脉有经纪，</h4>
<p>大络小络，总以十二大脉，以为皮部经纪。</p>
<h4>筋有结络，</h4>
<p>十二经筋，各有包络。</p>
<h4>骨有度量，</h4>
<p>骨有大小长短度量。</p>
<h4>其所生病各异，</h4>
<p>以其皮脉筋骨各各不同，故皮脉筋骨生病异之。</p>
<h4>别其分部，左右、上下、阴阳所在，</h4>
<p>别在皮脉筋骨分部异者，有左有右，有上有下，有阴有阳，六种所在。</p>
<h4>病之终始，</h4>
<p>病客前六，有初有极也。&nbsp;&nbsp;平按：“终始”《素问》作“始终”。</p>
<h4>愿闻其道。岐伯曰：欲知皮部，以经脉为纪，诸经皆然。</h4>
<p>欲知皮之部别，十二经为纲纪也。十二经皮部络，皆以此为例也。&nbsp;&nbsp;平按：注“部别”，袁刻作“别部”。</p>
<h4>阳明之阳，名曰害蜚，上下同法，</h4>
<p>蜚，扶②贵反。阳明大经为阳，故大小络为阳明之阳。阳明之脉有手有足，手则为上，足则为下。又手阳明在手为下，在头为上；足阳明在头为上，在足为下。诊色行针，皆同法也，余皆仿此。&nbsp;&nbsp;平按：“蜚”下，《甲乙经》有“十二经”三字。&nbsp;&nbsp;②“扶”，萧本误作“妖”。今据仁和寺本改。</p>
<h4>视其部中有浮络者，皆阳明之络也，</h4>
<p>浮，谓大小络见于皮者也。</p>
<h4>其色多青则痛，多黑则痹，</h4>
<p>络脉俱有五色，然众络以色偏多者候其别病。邪客分肉之间，迫肉初痛，故络青也。久留为冷为热，或为不仁以成于痹，故络青深为胎黑也。</p>
<h4>多黄赤则热，</h4>
<p>瘅热在中，气溢皮肤，故络黄赤也。&nbsp;&nbsp;平按：《素问》、《甲乙经》无“多”字。</p>
<h4>多白则寒，</h4>
<p>垩白，寒也。故寒气在中，络白色也。</p>
<h4>五色皆见则寒热，</h4>
<p>青、赤、黄等为阳色也，白、黑二种为阴色也，今二色俱见，当知所病有寒热也。</p>
<h4>络盛则入于经，</h4>
<p>盛，大小络盛也。大小络中痛、痹、热、寒、寒热五邪盛者，则循络入经也。&nbsp;&nbsp;平按：“入”下，《素问》、《甲乙经》有“客”字。</p>
<h4>阳主外，阴主内。</h4>
<p>阳络主外，阴络主内也。在阳络者主外，在阴络者主内也。</p>
<h4>少阳之阳，名曰枢特，上下同法，视其部中有浮络脉者，皆少阳之络也，络盛则入经，故在阳者主内，在阴者主出，渗于内也，诸经皆然矣。</h4>
<p>少阳络盛则入于经，故主内也；经盛外溢，故主出也。诸阴阳络主内出者，例以此知也。渗，山荫反，下入也。&nbsp;&nbsp;平按：“枢特”《素问》作“枢持”，《甲乙经》作“枢杼”，注云：“一作持。”“上下同法”，《甲乙经》无此四字。“络脉”，“脉”字《素问》、《甲乙经》均无。“主出”《甲乙经》作“主外”。注“下入也”三字，袁刻脱。</p>
<h4>太阳之阳，名曰关枢，上下同法，视其部中有浮络脉者，皆太阳之络也，络盛则入客于经。</h4>
<p>外盛者，则入于大经也。</p>
<h4>少阴之阴，名曰枢檽，</h4>
<p>而泉反。&nbsp;&nbsp;平按：“檽”《素问》作“儒”，新校正云：“《甲乙经》作檽。”今本《甲乙经》仍作“儒”，正统本《甲乙经》作“檽”。日本丹波元简《素问识》谓：檽，音软，引《仓颉篇》为“柱上承斗之曲木”，宜从《甲乙经》作“檽”。</p>
<h4>上下同法，视其部中有浮络者，皆少阴之络也，络盛则入客于经，其入于经也，从阳部注于经，</h4>
<p>从阳络部注于阳经也。</p>
<h4>其经出者，从阴注于骨。</h4>
<p>从阴络部出注于阴经，内注于骨，少阴主骨也。&nbsp;&nbsp;平按：《素问》、《甲乙经》无“经”字。“阴”字下，《素问》有“内”字，《甲乙经》有“部内”二字。</p>
<h4>心主之阴，名曰害肩，上下同法，视其部中有浮络者，皆心主之络也，络盛则入客于经。太阴之阴，名曰关枢，</strong>[平按：“关枢”《素问》作“关蛰”，新校正云：“《甲乙》蛰作执。”今本《甲乙》仍作“蛰”，正统本《甲乙经》作“执”，袁刻亦作“蛰”。]<strong>上下同法，视其部中有浮络者，皆太阴之络也，络盛则入客于经。凡十二经脉者，皮之部也。</h4>
<p>皮有部者，以十二脉分为部也。&nbsp;&nbsp;平按：“经脉者”《素问》、《甲乙经》作“经络脉者”。</p>
<h4>是故百病之始生也，</h4>
<p>下广论外邪主于百病，次第所由也。</p>
<h4>必先客于皮毛，邪中之则腠理开，开则入客于络脉，留而不去，传入于腑，禀于肠胃。</h4>
<p>外邪气，风、寒、暑、湿。邪入身为病，先著皮毛，留而不出，则腠理孔开，因开而入，即客于络脉，络脉传入阳经，阳经传入六腑，于是禀承肠胃之气以为百病。&nbsp;&nbsp;平按：“络脉”下，《素问》、《甲乙经》均有“留而不去，传入于经”八字。</p>
<h4>邪之始入于皮也，泝然起豪毛，开腠理；</h4>
<p>泝，苏护反，流逆上也，谓寒邪逆入腠理也。外邪入身为病也，初着皮毛，能开腠理也。&nbsp;&nbsp;平按：“泝”《甲乙经》作“淅”。</p>
<h4>其入于络也，则络脉盛色变；</h4>
<p>能令络盛色变也。</p>
<h4>其入客于经也，则减虚乃陷下；</h4>
<p>减气为虚，乃血少脉陷也。&nbsp;&nbsp;平按：“减”《素问》作“感”，道藏本作“盛”，《甲乙经》亦作“盛”。</p>
<h4>其留于筋骨之间，寒多则筋挛骨痛，热多则筋施骨消，肉烁□破，毛直而败矣。</h4>
<p>循经入于筋骨之间，留而不去。寒邪不去则为二病：筋挛拘急，一也；骨乃疼痛，二也。若热邪不去，则以五病：筋热缓施，一也；骨热消细，二也；身肉烁，三也。烁，余药反，淫邪在肉也；□臑破裂，四也；毛焦而直，五也。热邪如此客于筋骨之间，遂至于死也。&nbsp;&nbsp;平按：“施”《素问》、《甲乙经》作“弛”。“□”《甲乙经》作“腘”。注“淫邪在肉”，袁刻“肉”作“内”。“□臑”，“□”字袁刻作“腘”。</p>
<h4>黄帝曰：夫子言皮之十二部，其生病何如？岐伯曰：皮者脉之部也，邪客于皮则腠理开，开则邪入客于络脉，络脉满则注于经脉，经脉满则入舍于腑脏，故皮者有分部，不与而生大病。黄帝曰：善。①</h4>
<p>前明邪入皮毛乃至禀于肠胃，次言邪入乃至筋骨之间，今言邪入至于脏腑，皆可以从浅至深，以至于大，在浅不疗，遂生大病也。与，疗也。&nbsp;&nbsp;平按：“不与”，今本《甲乙经》作“不愈”，正统本作“不与”，《素问》新校正云：“《甲乙经》不与作不愈，全元起本作不与，元起云：气不与经脉和调，则气伤于外，邪流入于内，必生大病也。本注‘与’训‘疗’，与元起所解亦异。”&nbsp;&nbsp;①“黄帝曰：善”四字，原在本节注文之后。因其下无注文，故移于此。</p>
<h4>夫络脉之见也，其五色各异，青、黄、赤、白、黑不同，其故何也？岐伯曰：经有常色而络无常变。</h4>
<p>常，谓五色见者定是络色也。然五脏六腑之注定属五行，故脏腑大经有常色。阴络随于阴经，色亦不改。阳络虽属阳经，以是阳脉之阳，故随时变也。&nbsp;&nbsp;平按：《甲乙经》无“青黄赤白黑不同”七字。“络无常变”，正统本《甲乙经》作“络脉无常变”。</p>
<h4>黄帝曰：经之常色何如？岐伯曰：心赤，肺白，肝青，脾黄，肾黑，皆亦应其经脉之色。</h4>
<p>五脏五行之色皆合经脉，故经之色常□也。&nbsp;&nbsp;平按：注“常”下原缺一字，依经文当作“应”。</p>
<h4>黄帝曰：其络之阴阳，亦应其经乎？岐伯曰：阴络之色应其经。阳络之色变无常，随时而行。</h4>
<p>络有阴阳，阴络是阴之阴，故随经色不变；阳络是阳之阳，故随时变也。&nbsp;&nbsp;平按：“时”上，《素问》、《甲乙经》均有“四”字。</p>
<h4>寒多则涘泣，涘泣则青黑，热多则淖泽，淖泽则黄赤，此其常色者，谓之无病也。</h4>
<p>淖，丈②卓反，濡甚也。解其阳络随时而变也，冬月寒甚，则经脉涘泣，涘泣不通则阳络壅而青黑；夏日热甚，血气濡甚，则阳络热黄赤也。阳络如此随四时而变者，此为阳络常色，谓之无病之候也。不可见而色见者，病也。&nbsp;&nbsp;平按：“涘泣”《素问》、《甲乙经》均作“凝泣”。“淖泽”，今本《甲乙经》作“滜泽”，正统本《甲乙》作“淖泽”。“此其”&nbsp;&nbsp;《素问》“其”作“皆”。“常色者”，“者”字袁刻作“也”。注“则经脉”，“则”字袁刻作“虽”。&nbsp;&nbsp;②“丈”，萧本误作“文”。今据仁和寺本改。</p>
<h4>色具见者，谓之寒热。帝曰：善。</h4>
<p>随一时中五色俱见者，此为寒热之病也。</p>
<p>&nbsp;</p>




</body>
</html>
